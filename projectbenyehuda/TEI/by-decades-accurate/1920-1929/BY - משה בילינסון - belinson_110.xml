<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>ישאו המסיתים את עוונם</title>
            <author>משה בילינסון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/beilinson/belinson_110.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1929" notBefore="1929-01-01" notAfter="1929-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







ישאו המסיתים את עוונם / משה בילינסון



 




  
  


ישאו המסיתים את עוונם

משה בילינסון



 




 
  
  עשרות צעירים יהודים יושבים בבתי-הסוהר
  – משום שהעיזו לאחוז בנשק בשעת חירום וסכנת נפש, בשעה  שהממשלה הסתלקה, מרצון או שלא מרצון,
  מאחריות לחייהם ולחיי משפחותיהם.  מילר ובניו מחיפה, אשר ביתם נשרף לעיני המשטרה, נאסרו
  משום שמישהו מסר, כי מישהו ירה מן הבית הנשרף הזה.  מר ברוזה ממוצא, אשר משקו, פרי
  עבודה עקשנית בת ארבעים שנה, נהרס וביתו נשרף, נאסר משום שאחד מרוצחי
  מוצא העיד עליו שהוא ירה ברוצחים ובשודדים.  
  בה בשעה מונחת לעיני ממשלת הארץ תעודה
  מיוחדת במינה – תעודה אשר כל מילה בה ספוגה דם וכל אות מעידה על  יסורים שאין להם ביטוי:  תזכיר יהודי חברון  אל הנציב העליון.  לא רוצחים ושודדים ולא משסים
  ומסיתים, כי אם אנשי שלום, שגם להגן על נפשם לא העיזו, חתמו על התזכיר הזה.  גם בשעת פורענויות זו לא יכלה
  הדיבה לנגוע באנשי חברון. 
  חפים הם מכל פשע לכל הדעות. 
  אסונם הכריח את אנשי השלטון למלים המעטות של אמת והרגשה אנושית
  ששמענו מהם.  ואנשי-שלום אלה
  חיברו את התעודה ההיא  וחתמו
  עליה.  ובתעודה – לא רק תיאור
  האסון, אלא גם האשמות מפורשות ושמות מפורשים.  פלוני והוא פקיד ממשלתי, בא לחברון ואסף את האספסוף
  הערבי והלהיבו והסיתו כנגד היהודים והתיר את דמם ורכושם.  באו שיכים ידועים, מורים ערבים.  שליטי העיר, הנקובים בשמותיהם, האחראים
  לשלום התושבים, השקיטו את היהודים בהבטחות שקר ואחר כך הסגירו אותם
  להמון הפראי ולא נקפו אצבע, כדי להציל נפש אחת.  ועל רקע הדמים הזה בולטת דמות הפורע משנת 1921, אשר
  בחסד ממשלת הוד מלכותו הנהו עכשיו מופתי, אמין אל חוסייני, ובשמו
  התירו את דם היהודים בחברון ובכל הארץ.  
  עשרות צעירים יהודים יושבים בבתי-סוהר
  על לא דבר, על  ה"חטא", שכל
  איש-לבב ואיש אחריות היה מחויב לחטוא.  מילר וברוזה טעמו 
  טעם בית-הכלא ושרשרות-ברזל על ידיהם.  וגם אי-אלה עשרות פלחים, אשר המסיתים העבירו אותם על דעתם
  ושלחו אותם למעשי זדון ודם, גם הם נקראו לענות על הפשעים שפשעו.  ואולם האחראים האמיתיים, אלה שהעבירו
  את הבערה, אלה שנתנו את הפגיון ואת הרובה לידי הרוצחים, אלה שהתירו את
  הדם והסגירו את הרכוש ואת הנשים, אלה יושבים לבטח בבתיהם ואינם מרגישים כלל
  באסון הנורא הזה שהם המיטו על כל הארץ, על היהודים ועל הערבים גם יחד ועד
  השלטון טרם העיזה לנגוע בהם.  
  הארץ עוד מלאה אבק-שריפה.  בעתונות הערבית עוד הולכת ונמשכת
  הסתת-הדמים נגד הישוב העברי. 
  ידים רבות וחרוצות עוסקות במלאכה הזאת.  אל  נא יסמוך
  השלטון על המשטרה שלו ועל הצבא העומד לפקודתו.  מה בכוחם לעשות? 
  לירות בפלח המוסת, לאסור את היהודי המגין  על עצמו.  ומה הם הדמים האלה וההרס הזה לרוקמי המזימה היושבים
  בבתיהם לבטח?  כלום נזדעזעו
  למראה הארץ באסונה?  אל נא
  יסמוך השלטון על הכוח הפיסי אשר בידו, כל עוד הכוח הזה מכוון נגד
  המשוסה ונגד קרבנו ואינו מגיע אל המשסים, האחראיים האמיתיים.  אלה שהכינו לנו את האסון הזה 
  ומוסיפים להכין לנו אסון חדש, יועמדו הם
  למשפט – ואז יובטח הסדר וישתלט הבטחון ונוכל לשוב לחיי העבודה והשלום. 
   
  ה' אלול
  תרפ"ט (10.9.1929) 
  
 




 





 






</body>
   </text>
</TEI>
