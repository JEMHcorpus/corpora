<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>יעקב טירדין</title>
            <author>מיכה יוסף ברדיצ'בסקי</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/berdi/yaakov.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1921" notBefore="1921-01-01" notAfter="1921-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







יעקב טירדין / מיכה יוסף ברדיצ'בסקי (בן-גריון)








במרחבי עיר

מיכה יוסף ברדיצ'בסקי
(בן-גריון)



 




 
  
  יעקב
  טירדין
  תמונת ה"נגיד" הזה נקלטה בזכרוני
  ואני חושב בו לפרקים.
  הוא היה איש מכובד, שוקל את  דבריו ונוהג בעצמו דין תלמיד-חכם, אם
  גם עם-הארץ היה ביותר.  אוהב היה
  להתפלל בקול ולהטעים כל מלה; ואם לא הבין מה הוא שח עם אלהים, בעלי-התפילה
  בודאי ידעו זה, והם גם הם תיקנו את הזמירות והאמירות לתפילת שחרית, מנחה וערבית
  וכן לכל מועדי השנה.  כשרחץ את
  ידיו לסעודה וניגבן אחר זה היטב באלונטית והיה יושב על כסאו בראש השולחן ובצע את
  הפת וטבל את החתיכה במלח, היה לו הרגש של כוהן העומד על יד המזבח.  אין מקדש ומשכן בגולה, אבל הנגידים המה
  לויי העם.  לא אחת היא אם אתה
  לובש כתונת-בד לבנה אך בערב-שבת לבד, או שעושה אתה כזאת פעמים או שלוש פעמים
  בשבוע.  הבדל רב הוא אם במנעלים
  עקומים תצעד על הקרקע או מנעלים שחורים ומבריקים לרגליך.  נפש האדם תרחב מבגדי-כבוד ומהדרת-כבוד.
  יעקב טירדין עסק חליפות במסחר יין-שרף
  ובמסחר הנופת.  מוצלח לא היה
  במעשיו לרוב, ולפעמים גם היה מפסיד. 
  אבל הוא גמר אומר להימנות בין הנגידים.  ומי שעומד מעלה מי יורידו? הוא לא שחה בים-החיים, כי אם
  היה כפסל החותך באבנים קשות ומתיגע ומתעמל.  לא נקל לבנות בית יפה, לשכללו בכלים נאים, להלביש את האשה
  חמודות ולקנות לה תכשיטין בכל פעם; לא נקל לתת צדקה ביד נדיבה, לעמוד בכל ענין
  של ציבור בשורה הראשונה ולהתחרות ב"קנית העליות" גם עם גבירים גדולים
  – ולהיות עם זה שומר אוצר כמעט ריק. 
  את דבר הכתיבה לא ידע יעקב והיה מחשב ההכנסות וההוצאות הכל על-פה; על
  כוח-זכרונו התפלאו כל יודעיו. 
  לרוב בני-אדם אין בעניני המסחר צד של איסור והיתר ואין גם זה נכנס לחוג
  של יראת-שמים; אבל יעקב נתן לבו לזה, שההן שלו יהיה הן והלאו שלו יהיה לאו.  הוא היה שומע ומאזין, לא אהב
  להתוכח, אבל כשהשיב על איזה דבר השיב בטעם.  ביום לא היה פנוי; ועל משכבו בלילות היה צופה ומביט לעסקיו
  המסובכים והיה עמל לישר הדורים. 
  הוא היה יוצר מן התוהו ובלא "חומר קדום"; וכשהסתכל היטב ראה
  לעתים תהום לרגליו.
  והנה הגיע תור בתו להיארס.  יחידה היתה ומעונגה.  איש כיעקב יכול להתקשר אך עם משפחת
  עשירים, ולהרים מכספו, שלא רב היה, הון הגון היה זה דבר נמנע על פי דרך הטבע,
  אבל הן הרצון מושל ומניע בכל. 
  בימים האלה החל יעקב לעשות עסקים עם אציל אחד, אשר נטה אליו חסד ויאמן בו
  יותר מבשאר אחיו היהודים.  מעין
  כוכב עלה עתה על שמיו, ויחל להרויח במידה יותר מרובה.  אולי גם יד ההשגחה העליונה היתה בזה.
  יום קיץ היה.  יעקב ישב עם האציל בעל-בריתו בהרחבת-הדעת במסדרון הפתוח
  לפני הארמון היפה ודיברו שניהם בעניני מסחרם.  עבד מלובש בגדי-שרד הביא על טבלה בקבוק יין וכוסות והעמיד
  לפניהם.  נזהר יעקב תמיד בדברי
  הדת; אבל הפעם מט עוז-נפשו וישת מהיין...  אחרי שעה עזב את הכפר וענן העוון כיסה את רוחו.
  שלשה
  ימים "צפן" את המעשה בקרבו, וביום הרביעי בא אל הרב דמתא לפני
  תפילת-המנחה – ויקבל ממנו הוראת "תשובה"...  ימים רבים היה צם יום אחד בשבוע ואיש לא ידע את הדבר.  ויהי כי עלה עליו הגורל להימנות פרנס
  על הציבור ובאו טובי העדה לבשרו את הבשורה, ענה ואמר לתמהונם: "קטונתי
  בעיני להיות אב ופטרון לקהילה: שתיתי פעם יין-נסך"...
  
 




 





 






</body>
   </text>
</TEI>
