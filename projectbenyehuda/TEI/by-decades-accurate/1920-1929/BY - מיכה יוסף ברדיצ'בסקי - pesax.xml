<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>פסח</title>
            <author>מיכה יוסף ברדיצ'בסקי</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/berdi/pesax.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1920" notBefore="1920-01-01" notAfter="1920-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







פסח / מיכה יוסף ברדיצ'בסקי








במרחבי עיר

מיכה יוסף ברדיצ'בסקי
(בן-גריון)



 




 
  
  פסח  
  בחנות קטנה למרכולת ולמיני מאכל, לקדירות
  ולכלים, לעניני-תפירה, עטים ודיו וגם גלומי-קטורת, בקצרה, בבית-ממכר כל
  הצרכים הפעוטים של איש עברי או גם של נכרי, היה הגיבור שלנו בשם פסח עומד
  מבוקר עד בוא הלילה ומשרת כל קונה או מחכה לו...  הנך שם זרע באדמה והוא צומח; הנך לוקח גרזן ומכה בעץ וענפיו
  נופלים לארץ; מכל דבר תצא פעולה. 
  לא כן עסקו של חנוני. 
  הנך קונה סחורה ובורר מינים נאותים ולוקח את כל אלה בהקפה, ואתה מתחייב
  לשלם הכל למועד ידוע; והנה דוקא באותו המועד מעטים הקונים; וכי יחפצו לקנות
  מה, הם באים לחנויות של אחרים ולא אל שלך.  זה ענין בחירה ואפשר לכל קונה להטות רצונו לקנות בחנות זו או
  בקרובה לה.  ודוקא ענין הרוח הוא
  הכרח גמור.  לא מכרת את הסחורות
  והן תתקלקלנה ברוב הימים, לא שילמת לבעל האוצרות של סחורות ושוב אינו מקיף לך.
  מעבר לחנותו של פסח הנה חנותו של פלטיאל,
  חנותו של איש לא בעל שכל גדול ואף לא רצוי לבריות, ואף על פי כן מרבים העוברים
  לסור שמה.  אם ה' יאבה להצליח אדם
  אז לא תבואהו צרה כלל, וכנגד זה ימנע מבר-נש את אורו – ואז הוא תמיד אין-אונים.
  פסח החנוני היה יודע בספרים, אם גם לא ירד
  לסוף עומקם.  מבארים הם המחברים את
  עניני הכתובים על פי דרוש וסוד. 
  "שבעים פנים לתורה"; וכשאתה אמר פרקי-אבות בשבתות הקיץ ואף
  הנך מבין מה שנאמר גם בפנים גם בפירוש ברטנורא, אתה מוצא שאומרי-פתגמים הללו
  היו חכמים מופלגים.  זה קיבל מזה
  וזה קיבל מזה, כל משנה היא קצרה מאד, והכל הוא רק חוליה בשלשלת ארוכה.  הנך משיג דבר בשכל והנך תופס הכל;
  אבל השכל הוא ענין לחוד ורוח-הקודש היא דבר לחוד.  הראשון הוא מנת כל בר-נש יודע ספר, והשניה היא אך מתנת
  יחידי-סגולה,  בחירי הדורות.  בימי התורה היו גם נביאים.  משה עלה על הר סיני ודיבר שם עם
  הגבורה ממש; וכשחרב הבית כלו ימי התנ"ך והתחילו ימי הגמרא.  גם למצוות גוף ונשמה; את הדינים
  גופם לא חיבב פסח, אם גם היה סר למשמעתם.  
  וכשהתחילה "רוח הזמן" לנשב בעיירות
  יהודה החל גם פסח להבין עניני מרחקים ולהשיג מציאות מדינות אחרות.  בימי המקרא היתה ארץ אשור וארץ
  מצרים; בימי התלמוד דיברו על פרס ועבר-הירדן ושבור-מלכא...  ועתה שחים על אודות ארץ צרפת ואשכנז
  ועל ארצות לא ישמרו בהן בני-ישראל יום השבת, ואף מורי התורה מגולחי-הזקן המה
  שם...  סוחר גדול בא עד כרך
  ליפסיה, ויבוא אל השו"ב דמתא כדי לשאול אותו איה אפשר לסעוד בכשרות,
  וירא והנה הוא יושב ואוכל עם רעיתו יחד על שולחן אחד ואינו בוש כלל...
  אזנו של פסח גם לקחה שמץ משיטת בעלי
  "כיס-אחד לכולנו", והיה חושב בתורה זו ימים רבים; וביקש ומצא כי אי
  אפשר לעולם בשיתוף נכסים לגמרי, וכי אם לא יהיו עניים ועשירים לא יהיו גם כן
  עובדים ומשרתים, ונמצאה האדמה לא משודדה, גשרים לא בנויים, ואין אף מי שיתפור
  לך בגד או יתקן מנעלים לרגליך.  אף
  להתורה פרשת בראשית ופרשת וזאת הברכה לבסוף.  הרי לך ראש ועינים והרי לך גוף סתם ורגלים.  בחוש-המישוש בלבד אינה יכולה כל בריה
  להתקיים, ואף לתולע ולרמש איזה שכל. 
  את מציאות האחרונים ידע מ"ספר-הברית" לפנחס אליהו; וכל העובר
  בין בתרי פרקיו יהיה לחכם מחוכם ויוכל לנצח כל האפיקורסים שבעולם.  בלב פסח בעצמו היו נולדים לפעמים איזה
  ספקות...  ודוקא ביום-סגריר, כשעמד
  בחנות איזו שעות על רגליו ולא מכר אפילו בחמש פרוטות.  עלבון לאדם שיהיה יגע לריק.  ואם הנך מתפלל בבוקר ובערב ומשלם את
  נשיך לבורא לפי מיסת ידך, עליו גם להסתכל מעט במחיצתך ולהזמין לך קונה
  הגון...
  עוד לא עברו על פסח ארבעים שנה וכבר נעשה חלש
  והחל להשתעל, ודוקא בחזקה, ולפעמים ביריקת דם.  הוא התקרר בימי-סתיו קשים ובגדו העליון לא חם עוד.  ענין החולשה גם כן כתוב
  בספר-הרפואות.  ספר כזה היה לו
  למלך שלמה, שהחכים מכל אדם. 
  ואחר-כך נגנז; חזר ונתגלה לחכמי יון והיה נודע גם לחכמי ישראל; ועתה זה
  דבר שהוגים בו ב"שקולס הגבהים", והגומרים שם את חוק-לימודם יוצאים
  מוכתרים בכתר דוקטור ונעשים לרופאים בשכר.
  פעם
  ירד פסח לטבול במקוה-המים בערב-שבת. 
  ירד ולא עלה, כי אחזהו השבץ וימת.
  
 




 





 






</body>
   </text>
</TEI>
