<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>הליגה למען הדומיניון</title>
            <author>משה בילינסון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/beilinson/belinson_161.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1929" notBefore="1929-01-01" notAfter="1929-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







הליגה למען הדומיניון / משה בילינסון








הליגה למען הדומיניון

משה בילינסון



 




 
  
  קבוצת מדינאים אנגלים, בני כל המפלגות,
  התארגנה ב"ליגה למען הדומיניון השביעי" ופירסמה מכתב בעתוני
  לונדון.  יש לציין ברצון
  שנמצאו באנגליה אנשים בעלי שם ובעלי עמדה פוליטית, אשר דעתם אינה נוחה
  מאותה "עמדה נייטרלית", שהממשלה האנגלית נוהגת בה כלפי המפעל
  העברי בארץ-ישראל, עמדה אשר יש בה משום סילוף המנדט.
  במכתב הליגה יש כמה נקודות חשובות, אשר
  ההכרה הפוליטית האנגלית כאילו נזהרה עד עתה להכיר בהן.  יש בו הודאה מפורשת וגלויה בערך
  הרב של ארץ-ישראל לאימפריה הבריטית, בערך המכריע של המפעל היהודי לגורל
  ארץ-ישראל.  אכן, לא הצדק המופשט
  ולא נדיבות לב, אלא ענינים חיוניים של האימפריה הבריטית, הם שהניעו את
  ממשלת לויד-ג'ורג' להבטיח בשנת 1917 את עזרת אנגליה למפעל הציוני.  ענינים חיוניים של האימפריה הבריטית
  הם שהניעו את כל ממשלות אנגליה, ללא הבדל מפלגה, להכריז על נאמנותן למנדט.  הפעם מעידים על זאת לא הציונים, אלא
  מדינאים אנגלים, היודעים את עסקי ארצם והרחוקים מאד מ"שלטון הדמיון
  המופרז", קל להסיק מסקנות מן העדות הזאת – כלפי העמדות ההדדיות של
  ממשלת אנגליה והסוכנות היהודית, כלפי חובות אנגליה וזכויות ההסתדרות
  הציונית.
  מחברי המכתב מסיקים את המסקנות הללו
  בצורה של שורת דרישות מעשיות. 
  אלה הן ברובן דרישות ההסתדרות הציונית זה זמן רב.  ואולם היא לא הצליחה להביאן לידי
  מעשה, כל יום מביא אתו הוכחות נוספות למצב הפוליטי העלוב של הסוכנות
  היהודית.  התנועה הציונית נאבקת
  בכל כוחותיה עם המכשולים המרובים העומדים על דרכה, ומצד הממשלה אין היא
  נפגשת לא בהבנה ולא ברצון מעשי לעזרה.  אחת הסיבות שגרמו למצב המשונה הזה יש לחפש בחולשת הסוכנות
  היהודית באנגליה גופא, באשר היא סמכה יותר מדי על "העבודה הפנימית"
  במשרד המושבות ולא ידעה לגייס לעזרתה את כוחות הציבוריות האנגלית.  הנסיונות שנעשו בעבר לגיוס זה לא
  נתנו פרי רב, ואין בטחון מראש שהנסיון החדש – הלא הוא "הליגה למען
  הדומיניון השביעי" – יהיה מוצלח יותר.  אסור להזניח את העבודה הפוליטית או
  להפסיק אותה, אסור לסגור אותה בכתלי המשרדים.  מה שלא נתנו להסתדרות הציונית הנסיונות שקדמו לליגה זו,
  יתכן שיהיה בכוחה לתת.  
  נכון הוא הביאור המדיני בו הוארו במכתב
  הליגה היחסים שבין בריטניה הגדולה ובין ההסתדרות הציונית, וצודקות הן
  הדרישות אשר הליגה מציגה לפני ממשלת המנדט, ולעומת זאת עלולה הסיסמה הכללית
  בה יצאה הליגה לעורר ספקות חמורים. 
  בין בריטניה הגדולה ובין ההסתדרות הציונית נכתב ונחתם חוזה, שבו
  התחיבה ממשלת אנגליה למלא את ההתחיבויות, אשר עתה דורשת הליגה נאמנות להן.  על החוזה הזה סמכו את ידיהם רוב
  העמים והמדינות של העולם כולו. 
  הוא קיבל תוקף בין-לאומי. 
  שמו של החוזה – המנדט הארצישראלי.  במה היה פסול החוזה הזה בעיני המדינאים האנגלים הללו? כלום
  אין בו יסוד מספיק לדרוש מאת ממשלת המנדט שתעזור עזרה פעילה להתישבות היהודים
  בארץ-ישראל? למה היה נחוץ להיאחז בסיסמה חדשה, המסופקת מבחינה בין-לאומית
  וגם מבחינה אנגלית? המדינאים האלה יכולים לענות על הבחינה האנגלית: תשאירו
  לנו לדון בדבר, וגם את הדאגות הבין-לאומיות נקבל על עצמנו.  נניח לרגע, שהם צודקים בתשובה הזאת.  ואולם ישנה עוד בחינה אחת, הלא היא
  הבחינה הציונית, היהודית, וכאן רשות הדיבור וגם רשות ההחלטה לתנועה הציונית.  על-ידי הכנסת סיסמה חדשה בתסביך
  היחסים האנגלו-ציוניים – הלא היא סיסמת "הדומיניון השביעי" – הוכרז
  המפעל הציוני בארץ-ישראל לענין אנגלי. 
  אולי ישנם יתרונות ידועים – לרגע החולף – בחידוש הזה, ואולם יש
  לו גם חסרונות כבדים, אשר תנועה המרחיקה ראות אין ברשותה להתעלם ממנו.  הסרת הצורה הבין-לאומית מן המפעל
  הציוני – הרת-סכנות היא, גם כלפי העתיד המדיני של הארץ, גם כלפי יחסיה עם
  שכניה וגם כלפי העם העברי עצמו, המפוזר בתפוצות הגולה.  אי-אפשר להתעלם מכך, שהצביון האנגלי
  הטהור, אשר רעיון "הדומיניון השביעי" נותן לפעולה הציונית, עלול
  להכניס מבוכה קשה בלב היהודים המתיחסים, בהשפעת האוירה המקיפה אותם בארצותיהם,
  בחשדנות או באי-ידידות כלפי אנגליה. 
  נניח שהחשדנות הזאת איננה מבוססת ואינה מוצדקת, ואולם עובדה היא.  והיהודים האלה יכולים להיות היום
  יהודי רוסיה, פולין, גרמניה, מחר הם יכולים להיות גם יהודי צרפת וארצות-הברית.  איחוד תפוצות-הגולה ההולך ומתהווה,
  מתוך מעצורים ומכשולים לא קטנים בלאו הכי.  סביב ארץ-ישראל  והמפעל הציוני
  בה – איחוד שאיננו חמרי בלבד, אלא גם איחוד נפשי – עלול לעמוד שוב
  בסכנה רבה.
  ומשום כך אי-אפשר לברך בלב שלם על יצירת
  "הליגה למען הדומיניון השביעי".  יש מקום לחשוש, שהברכה שבה לא תיהפך לנו לקללה.
   
  ט' אדר א'
  תרפ"ט (19.2.1929)
  
 




 





 






</body>
   </text>
</TEI>
