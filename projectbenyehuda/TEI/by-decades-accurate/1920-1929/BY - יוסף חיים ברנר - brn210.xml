<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>לענייננו</title>
            <author>יוסף חיים ברנר</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/brenner/brn210.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1920" notBefore="1920-01-01" notAfter="1920-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>






לענייננו / יוסף חיים ברנר



 




  
  


לעניננו

יוסף חיים ברנר



 




 
  
  אם חטא חטאה הציוניות הדיקלאראציונית במבטחה
  ובהבטחותיה, אנחנו, יהודי ארץ-ישראל, עומדים הכן לשאת את עוונה. –
  והציוניות חטאה.  את האמת מארץ-ישראל מן העם העלימה.  את כוחות-העם לא חיזקה, את עבודת-הישוב לא
  הרבתה, לסגירת השערים הרכינה ראש; אפילו מאה חלוצים, אשר יעבדו פה לרווחת צרכיהם
  ההכרחיים במשקים חקלאיים או עירוניים בנויים בכספי-הלאום, וממילא יהיו משען
  והגנה לעוללינו ביום אשר יקום עליהם צר, לא העבירה במשך כל הזמן; ולעומת כל זאת
  ותחת כל זאת הרבתה בהטלת אבק בעינים, בדימונסטראציות עתונאיות, בקשקוש-קופסאות
  ובאגיטאציה לבעלי-כסף, בשיחות חשאיות עם פוליטיקנים, בנענוע במנדט שתקבל אנגליה
  בעוד יום, בעוד שבוע, בעוד חודש... ובינתים והמנדט לאנגליה כובשת העולם נתקבל
  מאליו – והסימפאטיה של ישרי-הלב בעם האנגלי לרעיון שיבת חלק מישראל לארצו, עד
  כמה שזה לא יזיק לתושבים האחרים, נשארה רק סימפאטיה לוקאלית, המעוררת יחס אחר
  לגמרי אצל השליטים העיקריים – הסוחרים הגראנדיוזיים, היודעים לעשות כל מיני קומבינאציות.
  – – – – – – – – – – – – – – – – – – – – – – – – – – – – – – – – – – – – – – –
  – – – – – – – – – – – – – – – – – – – – – – – – – – – – – – –
  בפרטיות עוד נעמוד, ודאי, על כל הערפל הזה של
  איגרת-בלפור לפנים וכיום.  עכשיו,
  כשבירושלים קרה כל מה שקרה, ועוד היד נטויה, ואימת-הפרעות ואפשרות-הפרעות, בכל
  הארץ, בכל הנקודות; עכשיו כשבלהת-לילה זו הכתה אותנו בתמהון, נוכל רק לומר: יהיו
  פשעי הציוניות הדיקלאראציונית מה שיהיו, אנחנו, יהודי ארץ-ישראל, עומדים הכן
  לשאתם.
  את זה נוכל לומר.  ולעשות? לעשות לא נדע מה.  הידעו יהודי פולין, אוקראינה וכו' מה לעשות?
  (ומי יודע, אם גם שם נקיות ידי "גואלינו" מן הדם השפוך!).  רק זאת נדע: להתחבא – לא.  אל הרחוב נצא להגן על נפשנו כמה שאפשר.  אין דבר, את כולנו לא ישמידו.  מחר אולי תידקר היד היהודית הכותבת את המלים
  האלה, איזה "שיך" או "חג'" ינעץ בה את פגיונו לעיני המושל
  האנגלי, כאשר נעשה לאגרונום שמואל הרמתי, והיא, היד הזאת, לא תוכל לעשות לשיך
  ולחג' דבר, כי לא תדע להחזיק חרב.  ואולם
  שארית-ישראל לא תאבד.  גזע-ישי לא
  יכלה.  ועל אויבינו לבניו יספר – לנשארים
  יסופר.  יסופר, כי קרבנות-הרשע אנחנו,
  קרבנות השאיפה הזדונית להרבות שלטון ונכסים, קרבנות-האימפריאליזם.  לא שלנו. 
  לנו לא היו שאיפות אימפריאליסטיות. 
  אנחנו לא רצינו לעשות פה ממשלות. 
  אנחנו רצינו להושיב אדמות-בור במהגרים יהודים, להקים ישוב יהודי עובד
  נוסף על הערבי.  האדם הערבי העובד אח הוא
  לנו.  לא מצרות-עין בו התרעמנו על שהוא
  ממלא את הנקודות הישוביות היהודיות, כי אם מכאב עליו, על שהוא מוכרח להישכר
  בבישליק,*ועל אחינו השוכרו, על אחינו שאינו עומד ברשות עצמו ועל שהניצול הוא
  כתנאי הכרחי לקיומו.  עוד יבוא יום וקשר
  אמיץ יקום בינינו, עובדי-ישראל, וביניהם, פועלי-ערב.
  ואולם רחוק, רחוק היום ההוא.  וכיום הזה אויבינו מקצים בנו, אינם יודעים מה
  שהם עושים, שופכים את מיטב-דם-האנושיות. 
  ירצו קרבנותינו! –
  ואשר למושלים, לנציבים, לפילטוסים – הם
  לעולם ישאלו אותנו בבוז ובלעג: מה היא האמת? – ואנחנו תמיד נדע אותה
  וניצלב.  זוהי הפריבילגיה שלנו: לדעת את
  האמת ולהיצלב.  אלוהי-אמת.  תבוא מלכותך!
   
  ["קונטרס",
  ניסן תר"ף; החתימה: ב.]
  
 




 





 











* [מטבע
תורכי].








</body>
   </text>
</TEI>
