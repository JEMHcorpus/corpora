<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>אחרי מאורעות ירושלים</title>
            <author>משה בילינסון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/beilinson/beil101.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1928" notBefore="1928-01-01" notAfter="1928-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







אחרי מאורעות ירושלים / משה בילינסון



 




  
  


אחרי מאורעות ירושלים

משה בילינסון



 




 
  
  מבלי להקטין את קשי המאורע על-יד הכותל
  המערבי ואת עומק העלבון אשר נגרם על ידו, אפשר בכל זאת להניח שתשובת
  הישוב לא היתה כל כך נרגשת וסוערת, אלמלא היה המאורע הזה מעין טיפה
  אחרונה בכוס העלבונות שעברה עלינו בשנים האחרונות. דחיקת רגלי
  הפקידים והחיילים היהודים, זלזול בשפה, התעללות בעליה, גירושי היהודים –
  והיהודים בלבד – מן הארץ, הסדרים בבתי-הסוהר, הליקויים בבטחון הציבורי
  וכו'.
  השיטה הזאת נטעה ביהודי ארץ-ישראל הרגשת
  עלבון והשפלה, אשר אין לשאת אותה בשום אופן ובשום מקום ובארץ הזאת
  על אחת כמה וכמה. הממשלה מסתמכת עתה על החוק הקובע סדרים מסוימים על-יד
  הכותל. החוק הזה בודאי קיים, אף על פי שלא נתפרסם מעולם, אלא העוול
  והעלבון שבו גלויים לעין כל. חוק זה גם איננו יחיד במינו, בשורת
  החוקים העומדים, מבחינה זאת או אחרת, בניגוד להרגשת התושבים כולם או
  חלקם, ובניגוד להכרתם. עד כמה שהחוקים האלה נוגעים בנוצרים ובמוסלמים,
  ידעה הממשלה למנוע – וזאת היתה חובתה – שימוש קפדני ומחמיר. כך עושה כל
  ממשלה המתיחסת בכבוד לתושביה ויש לה קצת הבנה פוליטית. רק ביחס ליהודים
  סרה הממשלה מהדרך הנכונה ולא רצתה להכיר לא את המקום ולא את הזמן. "יקום
  החוק ויחרב העולם" – אין תורה אכזרית ומטומטמת מזו. ולפיה התנהגה
  ממשלת הארץ. היא מסתמכת, בקו השני של הגנתה (בקו אשר אין מגלים אותו בקומוניקטים
  הרשמיים אלא רק בשיחות פרטיות) על מחאות הערבים ועל האסונות אשר היו
  עלולים, כביכול, להתרחש בירושלים. יש לפקפק, אם היתה הממשלה מחויבת
  להתיחס ברצינות למחאות המועצה המוסלמית ולראות בה את דעתו של כל העם
  הערבי היושב בארץ. בסיפוק רב עלינו לציין, שדעת-הקהל הערבית לא היתה כלל
  מאוחדת בשאלה הזאת. ראש עירית חיפה ובאי כוח הפלחים שבאו ירושלימה
  ל"אסיפת המחאה" הבינו להרגשות היהודים. רק הפוליטיקנים צרי העין,
  אשר אינם מתביישים להפיץ שמועות על רצון היהודים לכבוש את מסגד-עומר,
  יכולים לראות בארון-הקודש, הגדול באי-אלה סנטימטרים מאשתקד, או בהתרגשות
  היהודים לרגל ההתערבות הגסה של המשטרה בשעת התפילה, איום כל שהוא כלפי
  העם הערבי וזכויותיו. נחטא לעם הערבי אם נקבל את דעת הפוליטיקנים האלה
  כדעת כל הערבים. הממשלה, במקום להסכים במהירות מפליאה לדרישותיהם, היתה
  צריכה לבאר להם את כל הגסות, את כל העלבון שבמחאותיהם; היא היתה צריכה
  לבאר להם עד כמה מדומות זכויותיהם הפורמליות על הכותל בהשואה
  לזכויות האמיתיות, המבוססות לא על בעלות מקרית אלא על ההיסטוריה של היהודים
  ועל לבם. ומשום שלא עשתה כך, יש לנו הרשות להניח, שפעלו כאן מומנטים
  פסיכולוגיים ידועים, הטבועים בהלך-רוחם של הפקידים הגבוהים של ממשלת
  ארץ-ישראל.
  הפקידים האלה אין להם ההכרה הפנימית
  האמיתית שהיהודים נמצאים בארץ "לא בחסד אלא בזכות". אין להם
  הכרת הזכות, ההיסטורית והאנושית, של היהודים על הארץ הזאת. גם בעיניהם,
  כמו בעיני הפוליטיקנים הערבים, היהודי הנו זר בארץ-ישראל והוא בא הנה
  ודורש את זכויותיו רק לפי קומבינציה פוליטית ידועה, אשר זמנה עבר וחלף.
  הארגומנטציה הפשוטה, כביכול, של העסקנים הערבים – "הנה אנו יושבים
  בארץ הזאת כמה מאות בשנים ואנו מהוים בה רוב מכריע", ומה רצים
  היהודים ממנו וממנה? – הארגומנטציה הזאת היא כנה ונכונה גם בעיני
  הפקידים האלה. ומשום כך צודקים תמיד הערבים בעיניהם, והם מוכנים להתחשב
  בדרישותיהם ומחאותיהם גם כשהן מביאות לידי פגיעה ביהודים. ויש גם שאלת
  הצד האדמיניסטרטיבי שבדבר – כי אין לכפור שהנהלת הארץ היתה הרבה יותר
  פשוטה והרבה יותר קלה אילמלא היתה קיימת "השאלה הציונית" הזאת
  והיהודים האלה עם "השפה השלישית" שלהם ועם תביעותיהם התרבותיות, עם
  הכרת כבוד בן-אדם שלהם וכם כל הסבך הזה של המנדט "המשונה".
  אילו לא היה הלך-הרוח הזה אצל אחדים מפקידי הממשלה הגבוהים, לא היתה אפשרית
  ההפליה בחיל-הספר וההסברות המשונות בשאלת הבטחון הציבורי, ואי-אפשר
  היה שדעת-הקהל היהודית תראה באחד מן הפקידים האלה את המארגן של הועידה
  השביעית של הערבים, בשני את הרוח החיה של כל הדמונסטרציה הכסילית של העסקנים
  הערבים ובשלישי את המכשיר העיור של העסקנים הערבים הקיצוניים. ואין זה מענין
  כלל וכלל אם הפקידים האלה אוהבים את היהודים או שונאים אותם. יתכן מאד,
  שכל אחד מהם יש לו מכירים וידידים טובים בין היהודים ושבאנגליה שלהם אינם
  מתענינים כלל בגזעו של לורד רידינג או לורד מלצ'ט. מענין, חשוב, מכריע רק
  זה: הפקידים האלה אינם מבינים את התפקיד אשר אנגליה קיבלה על עצמה בארץ הזאת.
  ההתרגזות וההתרגשות של היהודים אחרי מאורע
  הכותל יש לראותם כתוצאה מכל האתמוספירה המשפילה אשר היהודי מרגיש
  סביבו בגלל הפקידות הבלתי-הוגנת הזאת. ומשום כך היתה ההתרגשות הזאת
  טבעית ובאה מאליה. איש לא יצא לרחוב לעורר את ההמונים. טרם הופיעו
  העתונים, טרם פתח עסקן אחד את פיו, בו ברגע שבאו הידיעות הראשונות,
  כבר היתה צורבת בכל הארץ הרגשת העלבון. אם מישהו בעתונות הערבית רוצה
  לראות באסיפות המחאה של היהודים משחק פוליטי המכוון נגדם, – הרי זה מעיד
  רק על חוסר כל הבנה מצדם לגבי המתרחש בישוב העברי. ברגעים האלה לא חשב אף
  יהודי אחד לנגוע בערבים או לתקוף אותם. זכות-הקנין שלהם על הכותל היא
  פורמלית ובלתי צודקת במידה כזאת, ששכחוה. לנגד עיני היהודים עמדה רק
  הממשלה עם פקידיה ושוטריה.
   
  כ"א תשרי תרפ"ט (5.10.1928)
   
  
 








 






</body>
   </text>
</TEI>
