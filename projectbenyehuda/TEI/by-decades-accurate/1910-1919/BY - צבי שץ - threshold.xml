<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>על הסף</title>
            <author>צבי שץ</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/shats/threshold.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1918" notBefore="1918-01-01" notAfter="1918-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







על הסף / צבי שץ



 




  
  


על הסף

צבי שץ



 




 
  
  מבחר צעירינו הולכים למלחמה.  רבים ממנו יפלו חללים.  יעבור זעם, ידום רעם-תותחים, ומלחמה
  חדשה צפויה להתפרץ בקרב הימים, מלחמה בעד הלאמת-הקרקע.
  בלי מלחמה לא תתגשם בחיים הלאמת-הקרקע בצורתה
  הרצויה לנו.  אלמנטים בעלי-ביתיים
  לא יותרו על האפשרויות לשאת שם בעל, ואנחנו הפועלים לא נרצה, לא נוכל
  לרצות, כי ארצנו תשודד ע"י חברות פרטיות, ולא נתן לזרם הזה להכנס ולשטוף
  את נצני הארץ.
  אם נביט על כל תנועה לאומית אמתית כמו על הבעת
  שאיפה ידועה, נבין, כי הריבולוציה שלנו הציונית אינה תשוקה למקלט בטוח בלבד, כי
  אם רצון לגשם בחיים את השאיפה של האומה המונחה ביסודה, והשאיפה הזאת עומדת
  קודם-כל להתגלות ביחסנו לאדמה.  כי
  הן הכל מתחיל מן האדמה, ממנה אנו יונקים את לשד-החיים.  האמנם לא נקדיש לה את מחשבתנו הראשונה?
  התנועה הציונית, אשר קראה כחות צעירים לעבודה
  וליצירה, מתחילה לגלות את תוכה האמתי.
  ההתנדבות[1]
  היא התחלת תנועה ריבולוציונית בקרב עמנו. 
  ועל המחנה ההולך עתה אל שדה-הקרב יפול הגורל להכריז גם את המלחמה הזאת.
  דרישת העובד תשמע מקצה העולם ועד
  קצהו.  המלחמה צריכה להתפרץ תיכף
  על סף הארץ ולא בתוכה.
  או הנשב ונחכה עד אשר הקפיטל יכה שרשים פה,
  ויקרע לגזרים לעינינו את ארצנו, ארץ-העובד?
  הלאמת-הקרקע היא, אפוא, התנאי הראשון וההכרחי
  שעלינו לגשם בחיים, בשלמותו ולא באופן חלקי, ושבלעדיו לא נוכל לצעוד הלאה.  יען כי כמו שמן-האדמה פורח ומשגשג כל
  חי, ככה קשורות כל שאלות-חיינו בשאלת-האדמה.  שאלת האשה והמשפחה, הרליגיה והכלכלה. פה, על בסיס האדמה, הן
  נראות לפנינו בצביונן הנכון.
  הלאמת-הקרקע מבשרת לנו שנוי יסודי ביחס שבין
  האדם אל האדמה.  האדמה איננה יותר
  אמצעי לשם עסק ונצול, פרנסה וחיים טובים.  היא בעצמה ובכבודה המטרה.
  היא בעצמה אותו הסוד הנשגב אשר לא יד-אנוש
  עשתהו.  משוחררה – היא בעצמה
  משחררת את בעליה, כביכול, מן הפסיכולוגיה של בעלים, ושוב מעלה נר קדוש בקרבנו,
  זיק-אלהים, שבלעדיו אין כדאי לחיות בעולם הזה.  שוב נברא וצומח בנו אותו היחס הרליגיוזי שדעך כמעט ברחוק
  מהטבע וברעש-הכרכים.
  מושחתים אנו.  צחוק ציני על שפתותינו תועה.  אלהים – מת, המשפחה נהרסה, ובמקומם יאוש, חלול כל קודש,
  ואפס, פסיכולוגיה של אדון ועבד, בעל ושפחה, הדורשת בכל בצע ותועלת, הרואה בכל
  אך כלי-שמוש לפרנסה ותענוג, הממלאה שחוק פיה על כל מה שצפון עוד וסוער בנשמה.
  אלה הם הסימנים העיקריים, סימני הדור המטריאליסטי
  שלנו.
  ועם כל זה לא מתה עדיין בנפש האדם התביעה
  הרליגיוזית והצורך בסביבה משפחתית.
  התוכן ישנו והצורה ההולמת אותו – תברא.  במקום משפחה על יסוד של קרבת-דם, באה
  הקבוצה על יסוד של קרבת-נפש.
  ובמקום דת – אמנות חדשה, המקרבת לחיים
  ומתקרבת אליהם, השופכת ממשלתה לא רק על יחידי סגולה, כי על כל בן-אדם הקרוב
  לטבע, שהרגש הרליגיוזי פועם בקרבו. 
  ולא עוד יגש בן-האדם אל אדמתו אשר הוא מעבד, כבעל אל מקנת-כספו, כי אם
  ביראת קודש.  ופירות יפים שלא היו
  עוד תצמיח האדמה החפשיה. 
  "והארץ לא תמכר לצמיתות, כי לי הארץ", אמר ה'.
  –––
  ואיככה זה אהב אותך כיום, אדמה, אם עבדים
  זוחלים על פניך, אם מוציאים אותך אל השוק וקונים ומוכרים אותך על פסגותיך ועל
  עמקיך, ובחוצפה יאמר: אני – בעלך.
  מי הוא הבעל האמתי? האדם העובד או המכה בשבט
  עליון את כל חי ומצוה לו – צמח? 
  האכר הזורע שדהו, או הרוח נושא הזרע והפרפר המפרה בבלי יודעים בהתענגו
  על מתק-הדבש?
  כוכבי-ליל, גבוה נתן אתכם ה' בשמים, וקצרה
  יד-אנוש מלהשיגכם.  חפשיה וטהורה
  אהבת בני-אדם אליכם.
  אות הנכם, מופת ורמז לבני-אדם!
  כזאת צריכה להיות לנו גם האדמה!
  –––
  אחרי אלפיים שנה הננו עומדים שוב על הקרקע,
  ודאגתנו הראשונה היא, שהקרקע תהיה לנו ולא לאלה שיבואו הנה לשם עסק ונצול.
  אדמה ושמים הם המזינים את גופנו ונשמתנו,
  לכולנו הם, אסמינו לא יוכלו להכיל את כל הפרי, אם רק כולנו נעבוד, אם נתנגד נגוד
  נמרץ לכל המונופוליות של בעלי-רוח על השמים ובעלי-הכיס על האדמה.
  הכל צריכים והכל יכולים לעבוד וליצור.  ואת זה אנו צריכים להניח ביסוד
  תנועת-התחיה.
  האהבה חיה בנפש האדם בכל טהרתה, ולא אשמתה היא
  כי לא הוציאוה לאור-השמש עדיין. 
  כי ביגיע-כפים ישיג האדם את לחמו. 
  הוא קשור אל האדמה בהכרח ותלוי בה.  וקללה רובצת על שניהם יחד.
  מדי יום ביומו תאים עליו האדמה באמרה:
  אם לא תצא מחר לעבוד לא תוכל להתקים.
  דאגת-הלחם היא העול המעיק כבר אלפי-שנים על
  הנשמה ואינה נותנת לה לאהוב בלי גבולים.
  את עול-הכלכלה צריך להסיר עד כמה שאפשר מן
  הפרט ולהעמיסו על הצבור.
  אז תהיה לאדם אפשרות להתפתח.
  אז לא יהיו עוד עבדים משועבדים לאדמה, אשר
  מוסרים כל כחותיהם האינטלקטואליים רק לכלכלה.
  אז יחדל טשטוש האני העליון, השואף להיות גא
  ואדיר עלי אדמות, אף על פי שהוא עובד ומפני שהוא עובד – עובד את האדמה לא רק
  מפני שהוא אנוס לכך, אלא מפני שהוא רוצה לאהוב ולהיות אהוב עליה.
  זו היא הלשון אשר בה ידבר בן-האדם עם
  האדמה.  זה הוא הצורך הנפשי העמוק
  אשר מלואו יספק אותו.
  אז, רק אז, יתגשם שחרור הפרט בעבודה.
   
  [תרע"ח, קובץ "בעבודה"]
  
 




 





 











[1] [לגדוד-הצבא העברי בשנת
תרע"ח]








</body>
   </text>
</TEI>
