<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>משדה הספרות [חוברת בנכר]</title>
            <author>יוסף חיים ברנר</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/brenner/british_161.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1919" notBefore="1919-01-01" notAfter="1919-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







משדה הספרות [חוברת בנכר] / י"ח ברנר








משדה הספרות

י"ח ברנר



 




 
  
  [חוברת
  "בנכר"]
  אשתקד, בתשרי תרע"ח, הוציא יוסף
  אהרונוביץ באלכסנדריה של מצרים חוברת אחת מ"קובץ לעניני ספרות ולשאלות
  הזמן".  החוברת לא צוינה עוד
  בשום מקום*, והיא ראויה לכך, שלא יעברו עליה בשתיקה.
  החוברת מחזיקה 29 עמודים, וזה תכנה: א) הרצל –
  ד"ר ש.  פרלמן; ב) מפרק לפרק
  – העורך; ג) כבוד-התורה – ר.ס.; ד) ארץ-חם וארץ-כנען – ד"ר זגורודסקי; ה)
  פעמון-המות – דוד יודילוביץ; ו) הערות והארות – י.א.
  במאמר "מפרק לפרק" דן הכותב בתקות
  יהודי רוסיה מהשחרור המדיני באותה ארץ (בשחרור שלפני ממשלת-הבולשביקים ידובר שם,
  כמובן) והעלה ש"מצבנו בתור עם משועבד בגולה לא ישתנה על-ידי המהפכה ברוסיה
  במאומה".  היהודים יכנסו
  לפנים-רוסיה, אבל אזרחים ממדרגה ראשונה לא יהיה שם לעולם.  הרבה יהודים פרטיים יהנו הנאות שונות
  מן המצב החדש, אבל ההתפגרות הכלכלית של המוני-היהודים וההרגשה הרעה מצד השנאה
  השופעת מכל צד – כל זה ישאר בעינו כמקדם.
  בפרק ב' מאותו מאמר הוא עובר לתביעותינו
  הציוניות.  אף פרק זה, כקודם, נכתב
  בהבנה רבה, שמקורה בהרגשה אמיתית, אלא שעם זה לא ניקה מדברי אידיאולוגיה.  "תביעתנו ההיסטורית יכולה וצריכה,
  לדעתנו, להתבסס בעיקר על יסוד מוסרי".  ומהו? שמא תאמרו, מה שאין לנו מקום בעולם, והרי נחוץ שיהא
  לנו מקום? – לא, לא זה.  "כל
  הנביאים והחוזים שקמו להם (כלומר, לגויים) מיום היותם לעמים קולטוריים, כל
  הערכים המוסריים שיצרו – כולם, כולם, בלי יוצא מן הכלל, בשדות-יהודה רעו ומשדיה
  ינקו.  זהו השטר שבו אנחנו
  באים".  –
  זהו השטר...  שטר עלוב, צריך להודות, כעלבון "הערכים המוסריים
  שיצרו" הם, ה"יונקים".
  אבל זה לא חשוב כל כך.  חשוב מה שאהרונוביץ מטעים ומדגיש באותו
  מאמר, ש"התנועה הציונית צריכה תמיד להשתמש במומנטים פוליטיים לטובתה.  ואולם האידיאל הציוני אינו מותנה בשום
  אופן ממומנטים פוליטיים".  גאולת-ישראל
  תבוא רק מתוך עבודה מיגעת של דורות (ומתוך אבדן של אלפי-פרטים – צריך היה
  להוסיף) ו"חוטאים הם אלה שבאים להפיח תקוות מוגזמות ולהכניס בכוח התקוות
  הבלתי-מיוסדות האלה גרים תחת כנפי-השכינה"  גרים לרגע....
  מתוך נקודת-השקפה נכונה זו יובן היטב גם היחס
  שמביע י.  א.  בהערותיו והארותיו (השקפה על
  חיי-היהודים בפולין, באמריקה וכו') לתעמולה בשביל יסוד גדודי מתנדבים יהודים.  ראויים הדברים למי שאמרם, וצריך היה
  להוסיף עליהם כהנה וכהנה.
  וכשמשוים את הדברים האלה לכל מה שנכתב אצלנו
  על הסיף והספר, ועל התקופה החדשה שתבוא לספר העברי מן הגדודים (כבודם וערכם
  ונחיצותם של גדודים יהודים להגן על חיינו מובנים מאליהם ובמקומם מונחים!), רואים
  מה בין אדם פנימי, המשקיף על חיינו ממעמקים ומדבר פשוטות ובין אגיטאטורים מודרניים
  ופיליטוניסטים מסולסלים.  –
  השורות המעטות שי.  א.  מקדיש
  באותו מקום לגיטו היהודי במצרים, דיין לבאר, מפני מה נשארה החוברת הסימפאטית
  הזאת, שיצאה שם, "בנכר", א' בלי ב' אחריה –
   
  ["הוצאת הפועל הצעיר", ניסן תרע"ט; החתימה: ב.  – י.]
  
 




 





 

 











* אחרי
שנכתבו הטורים האלה נתקבל ספר שני של "התקופה", ושם נמצאת הערה
ביבליוגרפית על "בנכר".








</body>
   </text>
</TEI>
