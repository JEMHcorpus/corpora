<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>על ח"נ ביאליק</title>
            <author>חיים נחמן ביאליק</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/bialik/ru_xlat_fore.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1916" notBefore="1916-01-01" notAfter="1916-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







על ח"נ ביאליק / מקסים גורקי








על ח"נ ביאליק

מקסים
גורקי

התרגום מובא ברשות המתרגם

 

קשה לדבר על משורר גדול, כמעט שאי אפשר להביע בבהירות מספקת את כל
שמעוררים שיריו בנפשך, סערת הרגשות המתחוללת על ידם – כמעט תמיד אינה ניתנת להיכתב
במילים. 

עבורי ביאליק הוא משורר גדול, התגלמות נדירה ומושלמת של רוח עמו, הוא דומה
לישעיהו, הנביא האהוב עלי ביותר, דומה לאיוב – הנשפט את האלוהים.

ככל הרוסים אינני מכיר היטב את ספרותם של היהודים, אבל כיון שאני מכיר
אותה, נראה לי שלא היה לעם ישראל – לכל הפחות במשך המאה ה- XIX–
משורר בעל עוצמה שכזו, יופי שכזה.

ברוסית שיריו של ביאליק מאבדים, מן הסתם, חצי מכוחם, משפעת דימוייהם, אך
גם מה שניתן לנו ע"י התרגום מאפשר

לחוש את יופי שירתו הזועמת של ביאליק.

וכל-הארץ לי גרדם –

ואנחנו – אנחנו המעט!

דמי מתר – הך קדקד, ויזנק דם רצח,

דם יונק ושב על-כתנתך –

ולא ימח לנצח, לנצח.[1]

 

רק אדם בעל עוצמה רוחנית בלתי רגילה, בעל זעם קודש יכול לדבר כך – מי יתן
ויעורר זעם זה את גאוות העם בליבו הלוהט של המשורר.

אבל ככל המשוררים הדגולים, ביאליק הוא כלל אנושי ובקראך אחדים משיריו, כבר
לא על היהודי ליבך נכמר עד כדי יאוש, אלא על עצמך ועל עמך.

אכן נבל העם, מלא נקלה ורוש,

כלו רקב ומסוס מכף רגל עד-ראש!

שלא הקים מקרבו ביום נחלה וכאב

רב פעלים, איש חי, אשר יפעם בו לב,

ובלב יבער זיק, זיק מרתיח הדם,

ובראש יגה שביב מאיר דרך העם;

 

אשר יקר לו שם כל-הגוי ואלהיו

גם מהון ומפז – מאלילי השוא;

אשר מעט משא-לב, הרבה אמת, עזוז,

שנאה עזה למנת חיי עבדות ובוז,

חמלה גדולה כים, רחמים רבים כגדל

שבר עמו האמלל וככבד העל –

כל-זה יהמה בלב, יהמה יחמר כים,

כל-זה יבער כאש, יבער יצית הדם,

כל-זה ירעם כהד תמיד יומם וליל:

"קום עבד, קום עשה, כי עמנו יד-אל!"

 

ובהמשך:   

         אכן
אבד העם, שאף חרפה ורק,

אין למעשיו יסוד ולפעלו אין חק.

אלפי שנות חיי נדד, גלות גדולה מנשא,

התעו אחור הלב, אבדה עצה מגוי.

למד שבט ושוט – האם יחוש כאב

חרפת נפש בצר מלבד מדושת הגו?

 

דברים אלה, דברי יאוש גדול, לא רק על לב היהודי הם נופלים כגחלים לוחשות,
לא ולא...

עבורי, אחד משיריו החזקים ביותר של ביאליק הוא "בעיר ההריגה",
בו הוא שופט ללא רחם את הרוצח, וגם – בצדק –

את הקרבן על כניעתו לרוצח.

דרך ליבו של ביאליק עברו כל יסורי עמו, ולב המשורר – קולו עמוק ומצלצל,
כפעמון גדול.

את חמתו ואבלו הוא מביע בדברי תוכחה נביאיים, אבל גם הדיבור הפשוט, החביב
והאנושי לא זר לו. כשהוא מסוגל – הוא כותב ליריקה נהדרת.

כללית, הוא אדם אמיתי ורחב אופקים, אין בעולם דבר הזר לו. הוא אוהב את עמו
נואשות, הוא מדבר אל עמו בחימה נוקמת, פוגע בו, צועק בקול ביירוני:

         

ואם-אגוע מזה חרון על מפלת מקדשכם –

יהי מותי דומיה;

אל-תרגיזו עצמותי, אל-תטמאו את-זכרי

בדמעתכם רמיה.

 

שבעה מדורות לגיהנם – הם שרפוני בחיי –

ישרפוני במותי,

קלו את-לבי, זרו אפרי, אך ביורת דמעתכם

אל-נא תשפטו אותי.

 

ואם-ארקב בקבר – הבו ארקב לבטח,

ואחלם רקבונכם;

ואכול התולעים שלדי ישחק לאידכם

והתפלץ לקלונכם.

 

אך זוהי חמתו של אוהב, החימה הגדולה של לב עממי, כי המשורר הוא ליבו של
העם.

מבעד לסחרור הזעם, האבל והיאוש, כקרן אור בהירה מאירה אהבת המשורר את
העולם, את החיים, אמונתו האיתנה בכוחותיה החיוניים של היהדות.

"אנחנו גבורים!

דור אחרון לשעבוד וראשון לגאלה אנחנו!

אמונתו
זו של ביאליק לא מוטלת בספק גם אצלי. עם ישראל הוא עם חזק ברוחו, הנה הוא הנחיל
לעולמנו עוד משורר גדול...              

 

                                                                                                                      
מקסים גורקי

(פורסם
ב"יברייסקאיה ז'יזן", 1916. 
עברית: זורח אנפולסקי.)

לרשימת התרגומים



 











[1]
 כל הקטעים הובאו במקור בתרגומו של זאב
ז'בוטינסקי. 








</body>
   </text>
</TEI>
