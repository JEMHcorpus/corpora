<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>בנדוד הצפרים</title>
            <author>ש. בן ציון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/gutman/ben-zion_prose043.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1914" notBefore="1914-01-01" notAfter="1914-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







בנדוד הצפרים / ש' בן-ציון








בנדוד הצפרים

ש' בן-ציון



 




 
  
  זכורני בעודני נער בדרום רוסיה, צופה הייתי
  בימי הסתיו בנדודי הצפרים, ולבי – יגון-געגועים משכהו אז שמה, אל הארץ ההיא אשר
  שמה הצפרים תבואנה...
  הנה כלה הקיץ, חג האסיף יחלוף, מתקדרים עבים,
  עולים ומאפילים כל זוהר וכל צוהר-תכלת בשמים.  עלים, פאר הקיץ והדרו, נופלים כמושים, מתגוללים כאשפה בקרב
  חוצות, ורוח בזעפו יטאטאם...  וכבת
  קול יוצאת ומיללת, בארובת הגגות תבוא ותהגה נכאים, בכה תבכה בלילות על הקיץ
  הגווע, תקום בבוקר – החסידות שעל גג הסוף שבקצה העיירה – אין? אנה באו הן
  ובניהן יחד?
  אומרים: בככר של שפת הנחל, שמה נועדו יחד כל
  החסידות מכל הכפרים שבסביבה, מחנה גדול אחד נאספו – ובשירה אחת עפו מכאן.
  ושאר הצפרים היכן?
  הנה הסנוניות שבעיירה מתחת כל גג נאספה כל
  הקהילה לבית-הכנסת.  שם על גגו, על
  ראש כפתו, ועל שיני החומה והזיזין שלמעלה עמדו, והרוח עליהן מטפחת ברביבי גשם,
  והן מתכנסות לתוך כנפיהן המרושלות ומרעידות, לקנן לא יבואו ועוף לא יעופו.  ולמה הן ממתינות? –
  ממתינות – והקהל הולך הלוך ורב, מכל הסביבה
  נאספו קהל גדול מאד, יחידות מתעופפות לפעמים סביב המחנה – כמפקדי כל הצבא.  והנה יצא צפצוף-תרועה אחד – וירומו יחד...
  כרשת אחת שחורה פרושה, שטה ומפליגה שם
  בקדרות הענן, נישאה מן העין – ונתיתמה העיירה.
  את המראה הזה בעיני ראיתי ולבי, לבי נער, הגה,
  בכה בקרבי נכאים: מי יתן לי אבר כסנונית – ועם המחנה הזה התעופפתי מפה גם אני!
  והנה הגיעה השעה ואף אני כצפור נדדתי.
  אל ארץ אחרת ביקשתי מפלט לי מארץ מולדתי, אשר
  כבן-חורג הייתי לה.  ואל ארץ חמה,
  גם אנכי באתי, אל ארץ קדומים ארץ אבותי הקדמונים באתי לתור לי מנוח – לבנות קן
  לי לבני יחד.
  והנה גם פה בארץ הזאת פגשתי במחנות-שמים אלה.
  פגשתים בחזירתן שמה אליכם, בני מולדתי, בדרך שובן
  לארצותיכם ראיתים...
  באחת ממושבות יהודה, בבית ידידי, אשר
  ב"נס-ציונה" הקטנה, שם עמדתי ומן החלון הפתוח נשקפתי מערבה; צופה
  הייתי בשקיעת חמתו הנהדרה של יום שבט. 
  האויר הפושר נתמלא גוני-פז וארגמן, וירקרק – גבעות ועצי-פרדס נחפו זהב –
  והנה ברד, כעין ברד שחור נופל שם מעבר לפרדס...
  רגע – ואלפי סנוניות מלאו את המושבה.
  אלו בענפי האילנות ובראשי הגגות נאחזו, ואלו
  עודן מתעופפות ברחובות לבקש מנוח.
  והנה שלוש מהן אל חדרי בעד לחלון באו וקנו להן
  שביתה, שתים על ארון הספרים ואחת על התמונה, תמונת הרצל; עמדו והביטו על סביבן,
  ראו כי נפרדו מעל חברותיהן – והתחילו מתעופפות אילך ואילך עד שמצאו חור החלון,
  וימלטו.  והנה שוב באו נתעופפו
  שתים אל הבית, ויחד זו אצל זו עמדו להן על תמונת הרצל אף נרדמו שם.
  ואני עודני משתאה ומביט לחוץ – הלהשתקע במושבה
  הקטנה הזאת בא הנה כל המחנה הכבד והעצום הלזה?
  אבל למחרת הבוקר אך נפתח החלון ביקשתי את
  הצפרים, חפשה עיני בחוץ – ואף סנונית אחת לא מצאתי עוד...
  הן אך ללון נטו במושבה, אך כעוברי אורח חנו
  בה לפני הפליגן אל מעברי הים הגדול, – ואני לא ראיתי בצאתן, בצאת הסנונית שמה אל
  המקומות ההם, ארץ מגורי נעורי...
  אולם ימים אחדים אחרי-כן, ראיתי בצאת החסידות
  בהפליגן אל עבר הים.
  רוכב הייתי אז על הסוס ויוצא בבוקר מיער חדרה,
  – והנה גם שם נזדמן לי לראות באורחת-מצרים אחת, שם, על יד הבצה, קהל-חסידות
  מטיילות, קהל גדול ונהדר, מאות מאצילי העופות הללו, על מצע דשא ופרחי-פרחים
  בקומה זקופה יתהלכו.  כל אחת לעצמה
  פוסעת לה ומטיילת בשתיקה, הן ודאי, גם צפרדעים, גם לטאות שם במקום הבצה ימצאו
  לסעוד את לבן.
  עברתי ביניהן והן אך פינו דרך לי ולסוסי, ולא
  נבהלו להתעופף מן המקום אשר אוו להן. 
  אך בעוד שעה, בעלותי ההרה בואך זכרונה-יעקב – משנתגלה לי הים,
  והנה בין זה הים ובין תכלת השמים חבל עופות נמשך, קו אחד ארוך רותת נישא במרום
  – והן הן החסידות!
  הן עזבו כבר את בצת-חדרה ובקהלן יחד יסעו
  הלאה, יעברו עד בואן שמה, אל אותם הכפרים השאננים, ששם בתים קטנים ולבנים,
  גגות-סוף יחבושו,–
  התסור אחת מהן גם אל עיירתי מקום מגורי נעורי?
  –
  הו, שאו שלום, מלאכי האביב, שאו שמה ברכה עוף
  השמים!
  ונעלמה כל העדה – –
  ובעודני נוסע ברוב שרעפי וזכרונותי – והנה
  שוב עדה, עדת חסידות אחרת נוסעת – והיא נישאה מעלה, ברום מעל ראשי ממש תנשא –
  והנה כנקודה נעקרה משם, מחבל הנוסעים – חסידה אחת בין הסלעים נפלה...
  דפקתי סוסי ואטהו שמה, חפשתיה – ומצאתיה...  זקנה עלובה: – כמה פעמים עברת עבור
  ושוב דרך יבשות וימים, מירכתי צפון אל ירכתי דרום ומירכתי דרום אל ירכתי צפון –
  והנה בא יומה ותפול...
  יחד בחבורה אל קנה הרחוק התאמצה עוד לעוף עם
  בנותיה, יחד עם רעותיה התנשאה מעל גדות הנילוס ותעף, עד כי עייפו רפו כנפיה –
  ויפול פגרה במדבר הזה...
  דומני, כי בנפלה שמעה אזני קול מר בא ממרום,
  בהתעופף החבורה הלאה מבלי נטות מדרכה, דרך השמים – –
  צר, צר לנופל, אך מן הדרך אין לסור – קדימה!
  קדימה ואם כי צר צר לנופל בדרך...
  ובצר גם אל לבי ירדתי ומרטתי מאברות המתה שתים
  מנוצותיה היותר גדולות, להיותן לי לזכרון.
  ובאחת מהן – הנה אני כותב עתה את דברי אלה
  לכם, בנים, לזכרון!
  לכם – בבוא עתכם לעוף – – – קדימה, קדימה! –
  
 




 





 






</body>
   </text>
</TEI>
