<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>מעשה בנטביטש</title>
            <author>משה בילינסון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/beilinson/belinson_120.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1931" notBefore="1931-01-01" notAfter="1931-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







מעשה בנטביטש / משה בילינסון



 




  
  


מעשה בנטביטש

משה בילינסון



 




 
  
  הטלגרמה מלונדון שסיפרה על שאלת וג'ווד
  ("מדוע לא ישוב נורמן בנטביטש למשרתו הארצישראלית?") ועל תשובת
  תומס ("נימוקים לאומיים וגזעיים מפריעים"), הפליאה אמנם בזרותה,
  אולם עוד רבה היה הסתום בה. 
  על כן לא עמד הציבור העברי מיד על כל מלוא תכנה.  רק עם הידיעות הנוספות שבאו בעתונות
  נתגלתה התמונה, מה מושפל הוא המעמד הפוליטי שאנו נתונים בו.
  בנטביטש שירת את ממשלת אנגליה – קודם במצרים
  ואחר כך בארץ-ישראל – שלוש-עשרה שנה. 
  הוא מילא את תפקידו לפי מיטב הכרתו, בנאמנות ובמסירות.  הוא היה נושא להתקפות קשות מצד
  המנהיגים הערבים שהפכו אותו למפלצת ועל ידי כך גם איפשרו שתימצא יד מזוינת
  להתנקש בחייו.  ואולם גם
  התוקפים האלה – והן אנו מכירים היטב את כוח דמיונם ואת אהבתם לאמת – לא
  יכלו להאשים אותו בשום מעשה שהוא, אשר על יסודו אפשר יהיה לטעון, כי
  סילף את האמת, עיות את הדין, גרם נזק לציבור הערבי.  ואכן, הם גם לא הסתירו כלל, כי אין הם תוקפים את בנטביטש
  בגלל מעשיו, כי אם בגלל חטאו האחד – שהוא יהודי.
  בבחינה אחת עמד בודאי בנסיון: רעיון
  עזיבת הארץ או עזיבת משרתו לא עלה על לבו, או על כל פנים לא גבר
  בו.  הוא הגן על זכותו, זכות
  היהודי לשרת את הארץ בצורה הנראית לו למתאימה.  עמד כחייל על משמרתו.  יתר על כן; לחם על המשמר הזה – והן בדרך כלל, לפי כל
  הסימנים, אין הוא לוחם מטבעו. 
  ממשרתו לא התפטר וגם ההצעות שהציעה לו הממשלה – משרות העולות,
  מבחינה חמרית ומבחינת סיכויי הקרירה, על משרתו בארץ – לא פיתו
  אותו.  הוא דחה כל
  פיצוי.  רק אפשרות אחת השאיר
  לממשלה – לפטרו.
  והממשלה לא התביישה לעשות זאת.  פיטרה עובד מסור ונאמן לה, על לא
  עוול בכפו פיטרה אותו אך ורק משום שיהודי הוא ומשום כך הוא נושא
  להתקפות, שהממשלה עצמה אינה יכולה לבלי לראותן כהתקפות אויליות
  וזדוניות.  אמנם היו מקרים שגם
  היהודים התקיפו פקידים בודדים ודרשו את התפטרותם.  קרה גם מקרה כשהממשלה נשמעה – אמנם
  כעבור זמן רב – לדרישה הזאת: הוא המקרה של לוק.  ואולם נגד לוק השמענו שורה של האשמות קונקרטיות,
  מסוימות וכבדות מאד, שבחלקן גם קיבלו את אישורה של ועדת-חקירה ממשלתית.
  פירושם של פיטורי בנטביטש הוא: אסור
  ליהודי לכהן במשרה גבוהה בארץ המולדת של העם העברי, המצווה, בתוקף
  פסק-דין בין-לאומי, לכלול בתוכה את הבית הלאומי לעם העברי.  על הממשלה, אשר עליה הוטל לסייע להקמת
  הבית הלאומי הזה, לעליה היהודית, להתישבות היהודית, על הממשלה המנהלת את
  הארץ בתוקף התחיבויותיה הציוניות, על הממשלה הזאת שומה להיות "יודנריין"
  – על כל פנים בשכבותיה העליונות. 
  פירוש זה של פיטורי בנטביטש – ואין להם פירוש אחר – סתירה בו
  לעצם המושג של הבית הלאומי; 
  ניגוד צורב בו להתחיבויות  בריטניה; עלבון שדוגמתו עלינו לחפש בארצות הרדיפה
  והאנטישמיות הפראית.  מלבד
  זאת:  פיטורים אלה אומרים
  ברורות למנהיגים הערבים, שאם גם דרישתם תהא ידועה ומפורסמת לכל כבלתי
  צודקת וכאוילית, ואם גם תכלול בתוכה סילוף המנדט ועלבון ליהודים, בכל
  זאת, עתידה היא להתקבל על-ידי הממשלה, אם רק יחזרו עליה בתוקף הדרוש
  ובהתמדה הדרושה.  כלומר:  פיטורים אלה הנם עדות לחולשת הממשלה
  לעומת הצעקנות של קומץ מנהיגים ערבים. 
  פיטורים אלה הנם שיעור לקומץ זה, למען ידע כיצד עליו להתנהג, כדי
  להשיג את חפצו, ולו גם הזדוני ביותר.  פעם נוספת נוצחה בריטניה על ידי קומץ ערבי פרוע.
  את היסודות האלה של הפוליטיקה האנגלית בארץ-ישראל
  ידענו מזמן.  נפגשנו בהם לעתים
  קרובות, ובשנתים האחרונות ביחוד. 
  אלא כל פעם היה צורך ב"חשדנות" מיוחדת כדי לגלותם.  "הנימוקים הלאומיים
  והגזעיים", אשר הפריעו לשיבתו של בנטביטש ארצה, אינם זקוקים עוד לשום
  ניתוח, ואף התמימים ביותר יבינו אותם, ויחושו מה היה בשבילנו
  "משטר פספילד", מה היתה תפיסתו, כונתו ודרכו.
  העובדה, שהאחראי החדש למשרד המושבות לא
  מצא לנחוץ לאפשר את שינוי החלטת פספילד, עלולה לעורר חששות, אם אמנם
  נסתיים המשטר עם התפטרות נושאו. 
   
  ג' חשון תרצ"ב (14.10.1931) 
  
   
  
 




 





 

 






</body>
   </text>
</TEI>
