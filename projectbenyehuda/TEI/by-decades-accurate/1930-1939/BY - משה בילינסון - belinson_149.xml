<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>נומרוס קלאוזוס בארץ-ישראל!</title>
            <author>משה בילינסון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/beilinson/belinson_149.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1936" notBefore="1936-01-01" notAfter="1936-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







נומרוס קלאוזוס בארץ-ישראל! / משה בילינסון 



 




  
  


נומרוס קלאוזוס בארץ-ישראל!

משה בילינסון



 




 
  
  אם חשב מישהו, שהשלטון הארצישראלי עלול להתרשם
  מארגומנטציה שקולה, ולחזור בו מטעות שטעה בדבר-הלכה, הרי בא העתון הרשמי
  עם מכסת הרשיונות לרופאים לשנת 1936, ושם לאל סברה זו.  התיקון ל"פקודת הרופאים",
  שנתפרסם בשנה שעברה ומסר רשות לידי השלטון להגביל את מספר הרשיונות הניתנים
  לרופאים, זכה לספרות עשירה מאד ורבת-נימוקים.  האבסורדיות הישובית והמקצועית והשרירות האנושית שבתיקון
  הוכחו למעלה מכל ספק.  לא נשמעה
  מלה אחת להגנתו, לא רק מפי השלטון – לדבר זה הורגלנו – אלא גם מפי העתונות
  הערבית, אשר דרשה את הדבר, והענין נכנס לתקפו.  ועתה נתבשרנו: 
  חמישים רשיונות לשנה שלמה, בתורת מכסימום!  ומה יהיה למעשה, טרם ידענו.  
  על-ידי קביעת עצם המכסה בהתחלת השנה ולשנה
  שלמה, כשלכאורה אין לדעת עדיין מה יהיה גידול הישוב העברי במשך שנים-עשר
  חודש אלה שלפנינו ומה תהיה מידת הצורך בכוחות רפואיים חדשים, הוכיח השלטון,
  שלא נימוקים ישוביים או מקצועיים אלא נימוקים פוליטיים גרידא – רצון
  להגביל את ריבוי היהודים במקצוע ידוע – הניעו את הממשלה למעשיה.  ואין על כן כל פלא בדבר, שהנימוקים
  שלנו לא נקלטו באזני השלטון, כי הבירור היה בשטחים
  שונים.  הנהלת הסוכנות והעתונות
  העברית דיברו לגוף הענין הנדון – והשלטון בשלו: "פן ירבו".  והמספר העלוב של הרשיונות שנקבע – והוא
  איננו עומד בשום התאמה לצרכי הישוב ולצרכי המקצוע – מוכיח, כי רצון זה
  של השלטון לבלי להרשות את ריבוי הרופאים העברים בארץ-ישראל, אמנם חזק ומסקני
  הוא ומגיע עד הגבול האחרון. 
  כבר אז, בעת פרסום "התיקון", הטעמנו,
  שתקדים מסוכן מאד כרוך בו.  
  
  השלטון, אשר תשוקת הרגולציה הישובית-החברתית
  אחזה בו לפתע, עתיד להרחיב את תשוקתו זאת על מקצועות אחרים.  תוצאות הבחינות האחרונות של עורכי-דין
  זרים מוכיחות שאמנם כן הוא.  לא
  רופאים בלבד אלא גם עורכי-דין נפלו קרבן למגמה המצמצמת של השלטון, ולגביהם
  נעשה הדבר, לפי עדות הנוגעים בו, בצורה בלתי הוגנת, כי לא הוכרז על שום
  תיקון לחוק ישן ולא על שום חוק חדש, ולא הוגבל מספר עורכי-דין חדשים הגבלה
  גלויה ומפורשת, אלא המועצה המשפטית הכשילה, על-ידי כל מיני חומרות, את הנבחנים
  על-ידה, שללה מרובם המכריע את זכותם והשאירה אותה למיעוט קטן בלבד. 
  הנה כי כן הגענו בארץ-ישראל, גם בארץ-ישראל,
  למצב המבייש, אשר לו נדונו היהודים אנשי המקצועות החפשיים ברוסיה הישנה ונדונים
  עתה במדינות שם קובעת שנאת ישראל, גלויה או נסתרת, את התנהגות השלטונות.  אותו נומרוס קלאוזוס",
  אותה "נורמת האחוזים", אשר כל העולם התרבותי ראה ורואה אותה כבושה
  וכקלון, והעתונות האנגלית, על כל סוגיה, מוכנה להתריע נגדם כשמנהיגים אותה
  בגרמניה או ברומניה, הונהגו אצלנו לגבי שני מקצועות עיקריים, אם בעזרת
  החוק ואם על-ידי הכשלה שיטתית. 
  זכותו של הרופא היהודי, אשר עמל וטרח והשיג
  את תעודתו, לעבוד במקצועו נשללה ממנו, זכות עורך-דין היהודי, אשר עמל וטרח
  והשיג את הכשרתו לעמוד בבחינות האצישראלית, כדי שיוכל לעבוד במקצועו,
  נשללת ממנו.  זהו אותו המצב, שאליו
  שואפים השלטונות בארצות שנאת ישראל, כשהם נועלים לפני צעירי ישראל את בתי-הספר
  הגבוהים.  אך האמצעים שבהם אוחזים
  השלטונות האלה, פשוטים יותר, ומבחינה ידועה גם ישרי-לב יותר ואפילו אנושיים
  יותר, כי אין בהם משום אשליה. 
   
  ט"ו טבת תרצ"ו
  (10.1.1936)                
   
  
 




 





 






</body>
   </text>
</TEI>
