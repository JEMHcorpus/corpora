<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>הסנסאציה ב"מלכות השלישית"</title>
            <author>משה בילינסון</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/beilinson/sensation_malchut.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1934" notBefore="1934-01-01" notAfter="1934-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







הסנסאציה ב"מלכות השלישית" / משה בילינסון





 




  
  


הסנסאטציה ב"מלכות השלישית" 

משה בילינסון



 




 
  
  רק שנה עברה מאז עבר השלטון בגרמניה לידי
  היטלר, וכבר הולך ומתרבה מספר הגרמנים אשר כפרו באמת הנאצית, לחמו בה ועתה נפקחו
  עיניהם לראות את טעותם הגסה ואת הברכה הרבה אשר לעם הגרמני בעת ה"מלכות
  השלישית".  גדולים ושלמים
  נופלים על ברכיהם לברך את מצילי אשכנז. 
  בעקבות פאול לבה, מי שהיה משך שנים רבות נשיא הרייכסטאג מטעם
  הסוציאל-דמוקראטים  (וזאת אחת
  המשרות המכובדות ביותר, הרפרזנטאטיביות ביותר, האחראיות ביותר שהיו בגרמניה כל
  עוד היה קיים הרייכסטאג) יצא גם גיבור משפט הצתת הרייכסטאג, מנהיג הקומוניסטים
  טורגלר, לשם שיווי-המשקל כנראה, כדי שחברי האינטרנציונל השני לא יצטרכו להתבייש
  בפני חברי האינטרנציונל השלישי.
  בשל מה נפקחו עיני טורגלר, טרם שמענו, לעומת
  זאת סיפר לבה מה גרם לשינוי הכרתו. 
  מדוע סיפר?  מדוע לא שמר
  את האמת בשביל עצמו?  כלום זקוקים
  הנאצים לפרופאגאנדיסטים חדשים? 
  וכשסיפר, מדוע עשה זאת באזני העתונאים הזרים דוקא?  ואלה דבריו: "המנהיגים החדשים של
  גרמניה פתרו פרובלמות שאנחנו לא ידענו אפילו איך להתקרב אליהם.  כונתי – לביטול הפדראליזם, המלחמה
  בחוסר העבודה, ארגון "עזרת חורף", הרפורמה האגרארית".  זאת היא הארגומנטאציה.
  מה פירושו של ביטול הפדראליזם ב"מלכות
  השלישית" "שמא התכנסו 
  באי-כוח הארצות הגרמניות השונות בעיר הבירה, התישבו על-יד השולחן, שקלו
  ודנו, התודו על חטאי העבר והכריזו הכרזה חגיגית: מעתה לא יהיו בגרמניה לא
  פרוסים ולא באוארים, לא אנשי באדן ולא אנשי וירטמברג, לא סאכסוניה,
  תירינגן, כי אם אך ורק גרמנים בלבד? 
  חלילה.  ל"ביטול
  הפדראציה" היה פירוש פשוט הרבה יותר.  בעצם לא היה כלל ביטול זה, כי בינתים קרה דבר אחר, אשר כלל
  בתוכו, באופן אבטומאטי, גם את הביטול הזה.  גרמניה נשבעה אמונים ל"מנהיג".  על ידי עצם השבועה הזאת נתבטלה
  החוקה היסודית.  נתבטל
  הינדנבורג הזקן, נתבטל הרייכסטאג אשר בברלין, נתבטלו כל המפלגות הפוליטיות
  וכל הארגונים המקצועיים, החברתיים, האמנותיים, נתבטל כל החופש האזרחי, נתבטל
  כבוד האדם.  תוך חורבן זה
  "בוטל הפדראליזם".  למה
  הדבר דומה?  צריך היה אדם לעשות
  תיקון בביתו והתמהמה לעשותו (ואמנם חבל מאד ש"אנחנו", בלשונו של
  לבה, לא עשו, את התיקון הזה) והנה בא איש מן החוץ והצת את הבית.  ו"הפרובלמה נפתרה".  
  רבבות יהודים, רבבות מארכסיסטים, רבבות
  פאציפיסטים, רבבות דמוקראטים ואנשי המרכז ואנשי הגרמנים-הלאומיים גורשו
  מעבודתם וממשרותיהם.  באשר חוטאים
  ופושעים הם, לא נכנסו לרשימת דורשי העבודה ומקבלי הסיוע, אלא עבודתם ומשרותיהם
  נמסרו, כדרך הטבע, ל"נאמנים", אשר שמותיהם נמצאו קודם רשימת המובטלים
  ועתה נמחקו.  מספר מחוסרי העבודה
  הוקטן במאות אלפים.  חלק
  מהפרובלמה של חוסר העבודה, מצא איפא, את פתרונה.  רבבות מובטלים אורגנו בפלוגות של "שירות
  העבודה".  חייהם – חיי חיילים
  שהושלכו ל"פלוגות עונש". 
  תפקידם: עבודות ציבוריות, העיקר מאלה הדרושות למפקדה הראשית של הצבא הגרמני
  (כיבושים אסטרטגיים וכו').  שכרם:
  פחות מסיוע אשר קיבלו כשהיו מובטלים. 
  עתה חדלו להיות מובטלים (הלא הם עובדים) ושמותיהם נמחקו מהרשימות.  כלום לא "נפתרה הפרובלמה של
  חוסר העבודה"?  
  "עזרת חורף", – ודאי שביסודו מונח
  רעיון נכון: גיוס פנימי בין העובדים ומשתכרים לטובת העניים ובדלים.  אלא שבתוקף הכוחות הסוציאליים, השולטים
  עתה בגרמניה, קיבל הרעיון הזה צורה של מס נוסף המוטל על העניים והדלים אשר עוד
  משהו יש להם, וכל תקיף ובעל- יכולת פטור  ממנו או יכול להפטר בפרוטות (הלא המס הזה הוא מס
  "מרצון", כלומר החלש, הנתון ללחץ השלטון, הוא חייב בו, כי להנהיג כיום
  גיוס כספי של חובה, ויהא חל על כולם וגם יהא מותאם אולי ליכלתו  של כל אחד – לזה לא הספיק אומץ וכוח
  לממשלה האמיצה הזאת הבלתי מוגבלת בשלטונה).  ועוד יתרון ל"עזרת חורף": בכל ראשון לחודש מפרסמים
  העתונים, מה היתה סעודת גדולי "המלכות השלישית" (סעודה זו צריכה
  להיות בת מנה אחת, וקימוץ ההוצאות של סעודה שלמה – "קודש לקופת
  העזרה"), ובהיות שרצון הפרסום של הגדולים האלה עצום הוא מאד (ואמנם
  אפשר להבין ללבם: הלא רק שנה, אך שנה אחת הם נמנים עם הגדולים), הרי זהו באמת
  "פתרון" אחת הפרובלמות העיקריות של,המלכות השלישית".
  ואשר ל"רפורמה האגרארית", הרי
  תוצאתה העיקרית לעת-עתה היא הטלת האיסור על היהודים להתעסק החקלאות ובהמשכת
  הסיוע (שעלה כבר לגרמנים בזמן "השיטה הישנה" בהון עצום) לחקלאות
  הפאראזיטית-הפאודלית של פרוסיה המזרחית, אותו סיוע אשר השאיפה בלבד לבטלו
  היתה נחשבת בעיניו של הינדנבורג ל"בולשביזם" וברינינג שילם בדה
  במשרתו.  כל שאר פרטי
  "הרפורמה" עטופים עדיין הערפל הפראזיולוגיה הנאצית בדבר "דם
  ואדמה".
  אלה הם, איפא, הפתרונות" של פרובלמות
  אשכנז אשר פקחו את עיני לבה.  
   אבל מדוע קרה הדבר רק לו ולטורגלר הנמצאים באשכנז?  הן ישנם עוד סוציאליסטים וקומוניסטים
  בערך מאותו הטיפוס והמזג של לבה וטורגלר – נאמר שיידמאן הזקן אשר בודאי
  איננו קיצוני ביותר ואיננו אנטי-גרמני – ובכל זאת האמת הנאצית איננה משפיעה
  עליהם כלל ובפיהם רק קללה לאמת הזאת? 
  והן לשיידמאן היתה אפשרות ללמוד את המצב בגרמניה לא פחות מאשר ללבה (הוא
  עזב את הארץ לאחר מאסרו של לבה) וגם עתה כל התעודות, כל העתונים,
  כל העדויות לרשותו, וטורגלר המסכן הרי נמצא במאסר מערב 28 בפברואר שנת
  1933 ועד היום הזה, ואת גרמניה ההיטלרית, על "פתרון הפרובלמות"
  שלה לא ראה בעיניו אאף יום אחד! 
  ובכל זאת לבה וטורגלר נפקחו עיניהם לראות את אשר לא ראו.
  סנסאציה בגרמניה.  אותיות שמנות, כותרות גדולות גם בעתוני כל העולם: לבה מודה
  ומתודה, טורגלר מכה על חטא. 
  ובעצם, מה באנאלית, מה מחוסרת ענין, מה "אנושית מדי" היא
  הסנסאציה הזאת.  היה זמן – כשטרם
  הכירו "כולם, כולם, כולם" ברוסיה המועצתית כי אי כסטאלין בין
  גיבורי הרוח ובין מדינאי האנושיות על כל תולדותיה – והעתונים הרוסים היו
  מלאים וגדושים "מכתבי חרטה" "אני שהייתי ס"ר", אני
  שהייתי בונדאי", "אני שהייתי ציוני", "אני שהייתי לבן",
  אני שהייתי טרוצקיסט", וכו', על כל המפלגות ועל כל הזרמים, "אני מכיר
  עתה בטעות, ומצהיר חגיגית שמעתה אהיה נאמן בכל-בכל לקו הגנראלי של המפלגה
  ולמנהיג הפרולטאריון הבין-לאומי ".  עתה נמאס הדבר. 
  עתה אין עוד צורך בכך. 
  וחרטת "המוהיקן האחרון" ראקובסקי, שחלה – סמל ממש!  – בעצם ימי חרטת לבה, נדפסה באותיות
  זעירות, סמוך לידיעות על שריפה וגניבה.
  ב"מלכות השלישית" עוד לא נמאס
  הדבר.  ב"מלכות
  השלישית" עוד יש צורך בשיחותיו של לבה עם העתונים הזרים ובהצהרת טורגלר
  מבית-הכלא, והדבר גם מובן: יש הבדל, בין דיקטאטורה של 16 שנה לבין דיקטאטורה של
  שנה אחת.  בגרמניה עוד לא כולם
  הספיקו להכיר, כי היטלר הוא "גואל האנושיות אשר נשלח מן השמים כשם שבזמנו
  נשלח המשיח לעם העברי" (אין זה לגלוג שלי, חלילה, אלא ציטאטה מדויקת
  מ"ספר השירים" שיצא השנה בברלין לחג הלידה).  אלא שס"א יצטרך, כנראה, לפעול עוד
  זמן מה עד שתחדור האמונה המשיחית הזאת ללבות הגרמנים.  
   
  "דבר", כ"ז אדר  תרצ"ד (14.3.1934)
   
  
 




 





 






</body>
   </text>
</TEI>
