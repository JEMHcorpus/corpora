<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>שלוש מדרגות</title>
            <author>מיכה יוסף ברדיצ'בסקי</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/berdi/madregot.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1903" notBefore="1903-01-01" notAfter="1903-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







שלוש מדרגות / מ"י ברדיצ'בסקי










שלש  מדרגות

מיכה יוסף ברדיצ'בסקי



 




 
  
  אחרי הגביר רבי זנביל משולם, בניו, חתניו
  לוקחי בנותיו ושאר הנגידים, העומדים במזרחו של בית-הכנסת בגלונה, יבואו בשורה
  ראשונה, בתור אבות מרכולת העיר וסחרה, "בעלי בתים" החשובים, והם
  ה"טוחנים הגדולים".
  "טוחנים גדולים" נקראים אלה האנשים
  בין שלושים וחמש ובין חמישים שנה בחייהם, שיש להם בטן רחבה מעט, זקן שעבר עליו
  מסרק וכובע של סמט ביום השבת לראשם. 
  דרכם לאסוף עשרים וחמש מידות חיטים, שהם קונים אותן ישר מן
  האיכרים חורשי האדמה, או מן "היהודים הקטנים", כלומר, הסרסורים
  והממצעים, וטוחנים אותן בריחים של מים, אשר לגביר דמתא.  הקמח יושם בשקים, והשקים נטענים על
  עגלות, רתומות לסוסים או לשורים, המובילים אותם לנפות רוסיה הדרומית.  משם באים שוברות על כסף או גם מזומן
  ממש, אשר בהם קונים עוד פעם חיטים לטחינה.  בהיכפל הדבר הרבה פעמים בזה אחר זה, וכ"ה המידות,
  המידה היותר מעטה לטחינה, תהיינה למאות, הרי אותו האיש נחשב לטוחן גדול בעיר,
  כלומר, הוא כבר לוה כסף על חיטיו ועל קמחו אצל בעל-הריחים, והרי הוא נמנה על
  נגידי העיר ברב או במעט;  דעתו
  בעניני הקהל נשמעת, כלומר, הוא עומד תמיד בדבר העיר על "צד" הגביר,
  וכשהוא שותה את החמין אצלו במוצאי-שבת הוא עושה זאת במין ידיעה עצמית ורגש של
  גאוה.  טוחן גדול כזה עושה שידוכים
  נכבדים ונותן נדן כהוגן, - לווה אחר-כך אצל הבנים אותו הנדן, כלומר, שם אותו
  במסחריו, לווה ונותן, חותם שמו על שטרות סובבים והולכים מיד ליד;  ואחרי שנות מספר של חיים כאלה, בהרחבה
  ובהרבה מצוק-הראש, תבוא פשיטת-הרגל, בראש וראשון לאותו הגביר בעצמו, שכבר הרויח
  אצל הטוחן כפלים מאלה, וחלק רב מזה גם לשאר אנשים.  הרי מעט חילול-השם ואיזו בושה;  הרי טענות ו"דיני-תורה", תביעות, בוררים
  והשואות. – אחד מראשי הטוחנים ירד במעלה השנית של סוחרי העיר, כלומר, הוא נעשה
  לסוחר בתבואה...  לא עליכם,
  קוראי!
  מקום סוחרי-תבואה סתם בבית-הכנסת הוא רק בספסל
  השני.  אמנם גם הם עולים לתורה,
  אבל אינם נקראים עוד לששי ולמפטיר... 
  את התבואה המה מאספים בכל ימי-השוק, ובוש לא יבושו לשאת מעתה גם שק מלא
  על כתפם;  ואותה הם ממציאים לבעלי
  בתי-משרפות היי"ש. – ויחס הסוחר בתבואה לבעל מחזיק בית-משרפות היי"ש
  הוא שונה לגמרי מאותו היחס שבין הטוחן ובין בעל- הריחים.  בעל-הריחים הוא לטוחניו כאב המשפחה;  כשהוא פוגש מאלה בשוק או בבית-הכנסת
  ילך עמו מעט וידבר עמו...  תחת
  שסוחר-תבואה הוא נכנע לבעל בית-משרפות היי"ש, עומד ואיננו יושב
  אצלו;  וכשרוצה הוא כסף במוקדם על
  התבואה, ישיבהו התשובה הרגילה: "הרשיל, איני מאמין בך!"
  ואחרי שנות מספר, ה' יודע איך בא הדבר, יחדל
  אצל אנשים הללו גם המסחר בתבואה, ומי שנחשב לפנים בין הטוחנים הוא עתה במדרגה
  השלישית במעמד אנשי העיר;  הוא
  מתפלל מעתה אחורי הבימה.  ובשוק
  הוא יהודי פשוט, בלי מעמד קיים כלל; 
  הוא מעט סרסור, מעט שדכן, מעט בורר ועני לפרקים...  בושה גדולה לאנשים כאלה להיות עניים מן
  המנין, והם "תופרים את הקרעים" האלה בכל מיני תחבולות.  שפיכת-דמים ממש הוא לאנשים כאלה לקנות
  בשר, לחם, נופת בהקפה, או שלא לשלם שכר-לימוד.  אדם כזה הוא יורד גמור, יורד...
  ולפעמים עוד יחגור האיש שארית כוחו, יחל לנסוע
  לימי השוקים, להרויח בזה את לחמו.
  וכמה קשה היא הבאת לחם זה! 
  בטבע הנוסע ל"ימי השוקים" להיות
  לבוש מלבוש עב ומנעלים עבים, ודרכו שלא לאכול כל אותו יום, אחרי שהאכילה היא
  הוצאה ודאית וההכנסה עודנה מוטלת בספק... 
  הנה במוצאי-שבת עושים את ההכנות לנסיעה. – בבין-הערבים, בתפילת ערבית,
  מתחילים לשכור בבית-המדרש גופו פינה בעגלה נוסעת ליום-השוק ממחרת.  מחיר הנסיעה הוא עשרים פרוטות;  והיה אם יתעקש בעל-העגלה ויחפוץ עשרים
  וחמש, אז אין שוכרים מקום כלל וסומכים על הנס, ללכת פרסה או שתים רגלי ולנסוע
  אחר-כך בעגלת איזה נכרי בחמש פרוטות. 
  אחרי "ההבדלה" מתחילים ללכת משכן אל שכן ללוות איזה רו"כ
  ב"גמילות חסד".  האשה
  תתקן בינתים את השקים, או את הבגד העליון לנסיעה.  הבוקר אור! 
  העגלה נוסעת ובה יושבים צפופים יהודים עשרה או שנים-עשר.  אמנם המהדרים מתעקשים ואינם חפצים
  לנסוע עם נשים יחד;  אבל בשעת הדחק
  אין בודקים.  ובבוא העגלה בתחתית
  ההר שבדרך או עומדת לפני גבעה הרי הנסיעה מסירת- נפש והעגלה מפרקת עצמות...  בא גד!  כבר הגיעו הנוסעים אל העיר שבה יום-השוק.  מתחילים הם הבאים לרוץ ולהתנגש, לקנות
  או לסרסר לאחרים;  והכל נעשה במין
  עומקא דלבא, בכל כוח המחשבה והעיון, בחריפות המוח והמצאותיו, ובערב – הנה
  סופרים ומונים ונמצא שהרויחו בסך-הכל חצי רו"כ במזומן.  גם זו לטובה!  פלוני הפסיד עוד את הוצאותיו, לשמעיה
  בן גדליה נגנב שק, טוביה-ראובן קיבל מכת-לחי מנפתלי על אשר נכנס לגבולו.  סייעתא דשמיא   לבוא אחרי יום בו עמל ויגיעת-נפש בשלום הביתה. – העגלות הן
  טעונות כפלים או ארבעתים והנסיעה בחזרה היא אחר חצות-לילה...
  במטותא מכם, הגידו נא לי מה רוצה השם יתברך
  מבריותיו?  מדוע יוריד דוקא עתה,
  בשעה שנוסעים הביתה, גשמים ולא בעת אחרת?
  רטובים ויגעים באים מן הדרך, המנעל נקרע,
  ציצית אחת נפסקה או נאבדה.  זה
  מונה את המעות והנה טעה בחשבון. 
  האשה חיכתה לבעלה עד אחרי חצות-הליל ותישן כשהיא נשענת על השולחן.  – תפוחי-האדמה שנתבשלו ושמו אותם
  בקערה, נתקררו...  וכשתקיץ הישנה
  לבוא בעלה, תשפוך לפניו את לבה המר על כל אשר עבר עליה ביום.   החנוני לא רצה לתת עוד בהקפה,
  יוקלי הקטן הכה את רחל אחותו ויעש לה פצע במצחה, החלון נשבר ובא הגשם
  הביתה.  אלהים שבשמים!  הכוח יחדל, יחדל... 
  
 








 






</body>
   </text>
</TEI>
