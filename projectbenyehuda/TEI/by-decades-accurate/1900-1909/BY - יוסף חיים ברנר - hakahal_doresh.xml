<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>הקהל דורש</title>
            <author>יוסף חיים ברנר</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/brenner/hakahal_doresh.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1905" notBefore="1905-01-01" notAfter="1905-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







הקהל דורש / י"ח ברנר








הקהל דורש

י"ח ברנר



 




 
  
  מודעות ארוכות וגדולות הודבקו בכל חוצות
  העיירה.  אותיות
  מרובות-גונים: ישרות, מפותלות, שחורות, אדומות – צעקו קול אחד: דוסטויבסקי
  על הבמה!  "החטא ועונשו" על הבמה!!  ראסקולניקוב
  על הבמה!!!
  –
  "התלך?" – הוא שואל את מרעיו. 
  – שאלה היא?  "החטא וענשו"!
  – דבר פיקאנטי?  הא?
  – שאלה היא: "החטא וענשו".
  – וסיפור המעשה?
  – האומנם לא תדע? 
  – א-אה...  קראתי לפני רבות בשנים...
  – גיבור-הרומאן הורג זקנה...
  – אח, כן, כן...  הורג..
  בשעה השביעית לפנות ערב כבר היה אצלה. 
  – לכי ונלכה אל התיאטרון...  כרגע!
  – כרגע?
  היא היתה שרויה בצער: בחנות-הספרים ונתנו לה
  לא את התחלת הרומאן: "ארבעים משחקי-בקוביה וכלה אחת", כי אם את חלקו
  השלישי;  ולפיכך כשישבה
  בצהריים לקרוא לא ידעה, מי היא מתילדה, ועל מה היא, האומללה, שותה סף-רעל! 
  – נו, הכוני כרגע! 
  – כרגע?  התפעלות זו...
  – איככה!  מה את מדברת!  כלום יודעת את, מה מציגים היום? 
  – מה?  "שני
  יתומים"?  "המכשפה"?
  – לא...  "החטא וענשו"...
  – אח, דרוש ללכת...  ומה יוצג שם?
  – האומנם לא תדעי?  הורגים זקנה אחת...
  – הורגים? 
  הכנת תלבשתה לא ארכה אף חצי שעה. 
  ואף על פי כן איחרו!..  הכרטיסים כמעט שאפסו...  הגאלריה כבר הייתה
  מלאה עד אפס מקום...  איש ניצב על כתף-רעהו...  נדחקו, התגוששו, גידפו, הזיעו...
  לבסוף מצאה היא מקום לשבת עליו, והוא ניצב
  צפוף על ידה.
  המסך הורם.  היושבים הנדחקים עמדו...  
  – 
  אח, אנכי איני רואה דבר...  סכים בעדי...
  – לעת-עתה אין מה לראות: שיכורים בבית-מרזח...
  – והם יהרגו?..  אח, אילו שמעתי דבר, למצער...
  – לעת-עתה אין מה לשמוע...  התייצבי גם את...  רואה את אותו הדלפון?..
  – היושב אל השולחן?  השותק?  והמטורף?..
  – זה לא מטורף...  זה שיכור...
  – נו, יהא שיכור...  אבל
  מדוע אין קולו נשמע? 
  – 
  באמת...  צריך לפקד עליו...  כסף הלא לקחו...  ישחקו כהוגן...
  – הוי, אני שבה הביתה!..
  – בבקשה ממך...  הימלכי...  דמי הכרטיסים הרי לא יושבו...  ומה מלאכותיך בבית?..
  – אי, נשובה-נא!..  ההבל, הלחץ...  ואילו, לכל הפחות... 
  – באמת, צדקת...  שערוריה היא מצדם...  דבר לא נשמע... 
  "אי, אלה אשר שם על הבמה, בקול יותר
  רם!..  הקהל דורש...  הרימו את קולכם!..  מה שם 'טהרה, טהרה'... בקול יותר חזק, במטותא!  הקהל דורש!"
  תביעה זו, אמנם, לא נתמלאה.  קול-הלחשים המשונה
  של השיכור-המטורף לא נשתנה.  נחרת השברים הרועדת לא פסקה מהמשיך באזני הדלפון היושב-השותק: 
  – "אפס מבין אתה, כלום מבין אתה, אדוני
  המכובד, כלום אפשר לך להבין, טהרה זו מה פירושה?" – Что значит сия чистота...
  התביעה לא נתמלאה, ו"הקהל דורש" יצא
  בכל זאת רק כעבור ארבע שעות שרוי-זיעה ויגיע-כוח! 
  – נו, מה תאמרי לכל הקומדיה? 
  – בוודאי!  "החטא
  וענשו"...
  – רואה את?  מה אמרתי לך מקודם?  הראית, איך התנפל
  על הספסל?  איך עבד בכל
  כליו?..
  – בוודאי...  והקרדום...  והצעקה בשעה שהיכוה על ראשה...  ורק...
  – מה?  אינך שבעת רצון?
  – לא...  איך אפשר?  בוודאי... ורק שמקודם אמרתי...
  נו, בכל אופן...  מה הפסדנו?  מעות גדולות: שלושים פרוטות...  באיזה מקום לא
  תלכנה לאיבוד שלושים פרוטות? 
  
 




 





 






</body>
   </text>
</TEI>
