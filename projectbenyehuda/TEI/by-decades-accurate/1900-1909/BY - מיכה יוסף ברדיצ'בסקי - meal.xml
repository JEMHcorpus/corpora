<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>מעל כסאו</title>
            <author>מיכה יוסף ברדיצ'בסקי</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/berdi/meal.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1902" notBefore="1902-01-01" notAfter="1902-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







מעל כסאו / מ"י ברדיצ'בסקי










מעל כסאו

מיכה יוסף ברדיצ'בסקי



 




 
  
  ירוחם החייט מעיר פולה היה חייט ממין מיוחד,
  כמעט נבדל היה מאחיו בני אומנותו, ויהי מתהלך עם בעלי-הבתים, אינו נכנע גם
  מפני העשירים ומתערב בין התורנים. 
  הוא היה בנעוריו מחסידי ה"בחור"... ואותו דבר נתן לו איזה יחוס
  – משכמו ומעלה היה גבוה מכל העם אשר בבית-המדרש; אבל בגדיו היו תמיד ישנים, ויהי
  עני לתיאבון, כלומר, איש שאינו שם לבו לזה כלל.  הוא הבין את מלאכתו היטב, רק עצל גדול היה, ודרכו היה למכור
  את הארג שנותנים לו לעשות ממנו בגד – הוא דוחה את תפירת הבגד מיום ליום, משבוע
  לשבוע ומזמן לזמן, עד שלבסוף נלאה בעל הארג לתבוע ולחזור ולתבוע, ואנוס הוא
  לעשות לו בגד אחר.
  אבל גם דבר בלתי-אפשרי היה שבני-העיר יחדלו
  לגמרי מתת לו עבודה, מפני שהרבה מהם היו יראים ממנו. – וכה קראו אותו אל ביתם
  והיו מיטיבים עמו ומוסיפים לו על שכרו, בתנאי שיתפור את הבגד לנגד עיניהם.  דבר זה רגיל היה קודם החתונות או שאר
  הכנות גדולות.
  ובשעה שהיה ירוחם תופר ועוסק במלאכתו היה יודע
  לספר מעשיות מהזקן, מזקן-הזקנים, ממלכות התוגר...ממונטיפיורי... גם בעניני
  הקהילה ידיו רב לו, ומכל הענינים של הצבא לא יעלים עינו; לו אין שררה מיוחדת,
  אבל הוא מושל על בעלי-השררה, רצוני לומר, הדבר היה כך שבעצתו היו שואלים.
  גופו היה כחוש, עיניו בולטות, וחטמו מתאדם
  לפרקים מהכעס הידוע... דרכו  לקלל
  את אשתו ולהיות שורר בביתו תמיד כבחוץ. 
  והוא הולך מחיל אל חיל.  כה
  כבש במשך דור שלם כמעט את כל העיר והכל נכנעו מלפניו.
  מאחורי הפרגוד מתלוננים עליו במקצת ומדברים בו
  קשות; ובפניו שוכחים הכל וקוראים אותו "רבי ירוחם". – אם לא נתנו לו
  מפטיר וששי נתנו לו שלישי לפרקים, דבר שלא נעשה עוד לכל תופש מחט בישראל.
  והוא גם את הרב דמתא הלך בקרי, הרב מקודם היה
  שומע בקולו ביותר, וזה עורר את קצפו על הרב החדש.  הוא ירוחם, אינו סובל בעל לב טוב.  פעם אחת סטר על גבי לחיו של בעל-בית גדול ויהי הדבר לחילול-השם...
  בנו של המוכה הזה נשמט מן הצבא בשגגה, יפה
  השתיקה.  מי יאמר לירוחם החייט: מה
  עשית? ויאנחו בני-ישראל בפולה תחת עולו ימים רבים.
  ואז היה בעיר בחור קטן ושמו זלמן.  הוא שמן מאד, בעל פנים אדומים ועגולים
  ויתום היה מאביו.  – אמו ינטה-לאה
  דרה סמוך לבית-המדרש, והוא המשכים והמעריב בכל יום לומר קדיש בצד העמוד.  שם היה מושבו של ירוחם, שבחר לו בעצמו
  את מקומו.
  ודרכו של ירוחם לצרום בכל פעם את היתום באזנו
  או ללחוץ את חטמו; לא מרוע לב עשה את הדבר, האודם של פני הבחור עורר אותו
  לכך.  – לו יש מין הנאה בשעה
  שהבחור נושא צערו בין שיניו.
  צער לצער מצטרף ובלב היתום נעצרה חימה
  לירוחם.  ותרב מיום ליום.
  ובערב-שבת אחד, לפני בין-השמשות, הלך זלמן
  ויתחב מסמרות במקום מושבו של ירוחם, וישם פיהם למטה וחודם למעלה.
  החזן מכין את עצמו להתפלל.  היתום עומד על יד העמוד, כאילו לא נעשה
  דבר; וירוחם, שאיחר מעט לבוא, ממהר לשבת על מושבו; ופתאום הוא קופץ ממקומו...
  וישחק הבחור, כי לא יכול להתאפק.  ויכעס ירוחם; כעסו של ירוחם הביא את
  היתום לשחוק יותר גדול – והשחוק של הבחור הביא את ירוחם עוד יותר לידי כעס,
  והכעס ליד שחוק.  גם האיש היושב
  ממולו שחק, גם השני שחק; גם השלישי והרביעי, כל היושבים על הספסל הקרוב מילאו
  פיהם שחוק.  כן עשו אלה היושבים
  על הספסל השני, השלישי, הרביעי, החמישי, הששי והשביעי.  ועד מהרה צחקו כל אנשי בית-המדרש למקטן
  ועד גדול; ואותו השחוק בבת-אחת השבית את מנוחת ירוחם ויהי כנדהם. – –
  הוא נושך את שפתו, עיניו בולטות, כל גופו רועד
  מרוב כעס.  והשחוק התגדל, ויהום
  בית-המדרש כולו.  עוד מנסה הוא,
  ירוחם, להרים קול – אולם לשוא, צוארו כמו נחנק, השחוק הפריע שבר את רוחו. – – –
  ואז קפץ ממקומו היושב ממולו ואחז בזקנו של
  ירוחם ויקרא: אתה חייט בן חייט, מה לך כאן, במזרחו של בית-הכנסת? רד למטה!
  השליכו את הנבל החוצה! תנו לו מהלומות! הוא מסר את בנינו לצבא! נוכל! חייט, שיכור,
  שיכור! רב לך!"
   
  עוד איזו שנים חי ירוחם בצער ויחי חיי עני
  פשוט, היושב על הספסל של בית-המדרש וזוכר לפרקים את גדלו מלפנים.
  בשעת חדותא בבית-המדרש מעלים אותו עד הבימה
  ונתונים לו את הנותר מה"תיקון".
  ורכי-לב ביותר עוד יראים ממנו בחשאי, גיורא
  עד עשרה דרי... 
  
   
  
 








 






</body>
   </text>
</TEI>
