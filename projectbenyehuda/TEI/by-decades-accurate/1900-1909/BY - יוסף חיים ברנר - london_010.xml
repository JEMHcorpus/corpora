<?xml version='1.0' encoding='UTF-8'?>
<TEI xmlns="http://www.tei-c.org/ns/1.0">
   <teiHeader>
      <fileDesc>
         <titleStmt>
            <title>אֲמָרִים</title>
            <author>יוסף חיים ברנר</author>
            <respStmt>
               <name>Mandel Scholion Hebrew Revival Research Group</name>
               <resp>Formatting of content from the Ben-Yehuda Project to TEI-XML according to the TEI P5 Guidelines.
                  Addition of dates, not present in the online version, by Shira Wigderson, Asaf Isser, Adi Cohen, Nitzan Cohen, and Adi Cohen.
               </resp>
            </respStmt>
         </titleStmt>
         <publicationStmt>
            <authority>Project Ben-Yehuda</authority>
            <idno>http://benyehuda.org/brenner/london_010.html</idno>
         </publicationStmt>
         <sourceDesc xml:lang="Hebrew">
            <bibl>
               <date when="1906" notBefore="1906-01-01" notAfter="1906-12-31"/>
            </bibl>
            <p>The Ben-Yehuda Project (http://benyehuda.org/). Content provided within the Ben-Yehuda Hackathon at the University of Haifa (THATCamp Haifa, February 2014).</p>
         </sourceDesc>
      </fileDesc>
      <revisionDesc>
         <change>
            <date>2018-11-01</date>
            <name>Omer Waldman</name>
            <note>Correction of previously annotated dates and addition of dates to majority of the works</note>
         </change>
         <change>
            <date>2017-08-09</date>
            <name>Jerusalem corpus of Emergent Modern Hebrew (JEMH) staff</name>
            <note>Created the initial version of the content in TEI-XML and added dates (some based on estimation)</note>
         </change>
      </revisionDesc>
   </teiHeader>
   <text>
      <body>







אמרים / י"ח ברנר








אמרים

י"ח ברנר



 




 
  
  נשמת פייטן אמיתי כי תיוולד אצלם, אצל
  אומות-העולם, היא תופסת את מקומה הראוי לה רק אחרי מלחמה ארוכה קודמת מצד
  עובדי-הפארנאס המושבעים והמקובלים; תחת זה אחרי נצחונה המוכרח – חיה היא ימים
  רבים בפי הדורות הבאים והעתידים לבוא.  הפייטן העברי היותר גדול שבדורנו לא פגש מלחמה על דרכו: איש
  לא עמד לפניו על הדוכן, איש לא ראה בו מתחרה, יורש-מקומו;  לא מלחמה ולא נצחון: הכרה קלושה בחייו
  מצד חצי-מנין... והדורות הבאים – אחרי אשר תשוב נפשו המרה אל האלוהים?...
  *
  המהלכים והפייטנים הגדולים מזמן לזמן שורפים
  את עגלי-הדור ופוסלים להם לוחות חדשים; הסופרים והדרשנים השונים עומדים מאחריהם
  ופוסלים את הלוח הישן בשם: "תקופת-המעבר!" והבריות? הבריות לועסים
  תמיד ובתאוה צפיחיות-בדבש ושותים תמיד ובהנאה מי-מדמנה וחוזרים תמיד ובעקשנות על
  "הכל כדאתמול".
  "תקופת-המעבר, תקופת-המעבר" – והכל
  על מקומו עומד בשלום! איש אינו עובר...
  *
  כותבי תולדותיו של שלי מספרים, כי
  ה"בעלנים" בבני-אנגליה על ספרי שיריו של הפייטן הענוג והסוער הזה,
  בן-דורו ובן לויתו של ביירון, לא עלו בחייו אפילו למאה, האפשר למצוא בזה
  צד-נחמה לביאליקים שלנו?
  *
  החושבים לבדד ולא לרוח הזמן כותבים לרוב גם כן
  באופן של "המחשבות לא לפי רוח-הזמן"; המיושבים והפיקחים בעיניהם
  זועפים על הסגנון המטורף והבלתי- מובן" אך בכדי: הם לא היו מבינים בכל
  אופן...
  *
  הטהורים חיים חיי-טובים, אך חליפתם הלא בוא
  תבוא; הקדושים נותנים נפשם לממיתים, המות מפסיק הכל, מסיים הכל ומכסה על הכל;
  ואולם החי שבטהורים ובקדושים, כל זמן שהנשמה בקרבו, נותן אל לבו שהחיים והמות
  שלו יתנו תוכן להמשכת-החיים שאחריו...
  *
  הבא בזמן הזה לחיינו או לספרותנו ואומר
  "לסתור!" – הרי זה מעיד על עצמו שאינו אלא כקורא בגרון... אין אצלנו
  מה לסתור! הגיעה השעה – או לבנות או לשתוק.
  *
  טיפוסו של בן-מפלגה מהו? – בריה אשר שם-מפלגתה
  תשוה תמיד נגד עיניה.  והיה כי
  תקראו לפניה את גיטה – וענתה ואמרה: הלא את השם ההוא, שם מפלגתי פלונית, אינו
  מזכיר, ולמה הוא בא? ומקרא זה אינו מדבר עדיין אלא בבינונים ובענווים שבבני-המפלגה.  הרתחנים שבהם מתחילים זועקים: אאה, את
  זה אינו מזכיר! את זה הוא מבטל! לזה הוא מתנגד!... נוציאהו – ויישרף!...
  *
  ארבע מידות ביחס לסוציאליות: בעל-הנאה שפל
  ובטל, הרוצה בשלוה ובמנהג-העולם; המוני נבער ובז, הניצב תמיד כקיר-חומה נגד כל
  שינוי בלתי-רגיל; דק-הרוח, שתיקון זה אינו מספיק לו ואינו כדאי בעיניו;
  חולה-הרוח, המכיר היטב בטבע בני-האדם ויודע את "המעוות לא יוכל לתקון"
  – ואולם הסוציאליסטים המובהקים אינם מבדילים: כל מי שאינו מודה בתורתם – בורז'ואה!
  *
  חירות אומרת: הנציונליסטים
  והאנטי-נציונליסטים, הסוציאליסטים והאנטי-סוציאליסטים, המורליסטים והאי-מורליסטים,
  גשו הנה ושמעו אלי: היו לאנשים, לבני-חורין.  כי אם ממאסים אתם בהוויה של קופים, אם נאמנים אתם למה שהנכם –
  למה לכם פלפולי דאורייתא על ה"היזק" של הלאומיות או על רוחה
  ו"הגדרתה" והרבותא שבה? ואם חזקים אתם, אם אינכם תלויים בדעת אחרים –
  מה לכם פחדנותה וקהותה ועבדותה של האנטי-סוציאליות או גאותה וצעקנותה ובטחונה
  הכסילי של הסוציאליות? ואם פורצים אתם כל הגדרים, אם הכל רשאים אתם ועליון ניתתם
  – מה לכם המוסריות ואי-המוסריות? זה הדבר בני עליה: אם אני כאן – הכל כאן.
  *
  דממה אומרת: גדול צער הבדידות של הנאסר,
  המרוחק-בזרוע; עולה עליו צערו של המתרחק מאליו, של המתבודד לרצונו-על-כרחו; קשה
  משניהם צער הנתון במאורה בודדה והוא חושב על צדקתו ויתרונו של לא-הוא... וחמדה
  בלבו...
  *
  נסיון אומר: הקברנים, הרגילים בגופים מתים,
  מזלזלים בהם; סופרי סת"ם, הרגילים במזוזות, אינם חרדים עליהן; העסקנים,
  הרגילים בהמונים, אינם נוהגים כבוד בהם; ובעלי הנפשות העמוקות, הרגילים בכל
  מצבי-הרוח, אינם מתפעלים ביותר מערכם של ה"אידיאלים".
   
  ["המעורר,
  תרס"ו, חוברות א' ו-ב', ינואר-פברואר 1906; החתימה: ב., י.ח.ב.]
  
 




 





 






</body>
   </text>
</TEI>
